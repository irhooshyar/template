
                            پنجاه و هشتمین جلسه شورای عالی هماهنگی ترافیک شهرهای کشور

در جلسه مشترک شورای عالی هماهنگی ترافیک شهرهای کشور و کارگروه بهبود وضعیت حمل و نقل و ترافیک تهران که در تاریخ 84/3/9 و براساس دعوتنامه شماره 29802/1/3/37 مورخ 84/3/7 برگزار گردید، با عنایت به مصوبه پنجاهمین جلسه  شورای عالی، در مورد شماره گذاری تراکتورها و کمباین ها، آقای مهندس روح الامین معاون صنایع و توسعه روستایی وزارت جهاد کشاورزی و سردار سرتیپ انصاری معاونت راهنمایی و رانندگی ناجا ضمن ارائه  توضیحات مشکلات عدم انجام شماره گذاری و مشکلات پس از اجرای آن را بیان داشتند. پس از تبادل نظر، حاضران به شرح زیر تصمیم گیری نمودند:
1. شماره گذاری تراکتورها و کمباین ها از تاریخ 84/5/1 در کارخانجات آغاز و سپس با تدوین برنامه زمان بندی که با همکاری وزارت جهاد کشاورزی و راهور ناجا تهیه می گردد سایر تراکتورها و کمباین های موجود شماره گذاری می شوند.
2. با عنایت به گستردگی و پراکنش متقاضیان شماره گذاری در روستاهای کشور، موافقت گردید برای ارائه خدمات پس از شماره گذاری مانند نقل و انتقال مالکیت، صدور المثنی کارت یا شناسنامه مالکیت، صدور المثنی پلاک، معاینه  فنی و نظایر آن، گزارش سازمان تعاون روستایی محل، جایگزین گزارش کاردان فنی راهور ناجا گردد. دستورالعمل اجرایی این بند، با هماهنگی سازمان مرکزی تعاون روستایی تهیه و ابلاغ می گردد.

معاون عمرانی وزیر کشور- سیدعبدالوهاب موسوی لاری
                        