اتخاذ تصميماتي درخصوص سياستهاي مصوب طرح ساماندهي اقتصادي جمهوري اسلامي ايران
هيأت وزيران در جلسه مورخ 21/5/1377 در چهارچوب سياستهاي مصوب طرح ساماندهي اقتصادي جمهوري اسلامي ايران تصويب نمود.
دستگاه يا دستگاههاي مسؤول هر يك از بندهاي زير مكلفند حسب مورد، نسبت به اجرا، تهيه گزارش، تهيه و ابلاغ دستورالعمل و در صورت لزوم پيشنهاد لايحه يا مقررات لازم به صورتي كه اهداف مندرج در بند مربوط محقق گردد، اقدام نمايند:
1 ـ سازمان امور اداري و استخدامي كشور موظف است نسبت به تدوين طرح "اشتغال ويژه " به منظور ايجاد فضاي حمايتي و تشويقي براي ايجاد فرصت هاي شغلي بويژه در مناطقي كه داراي نرخ بيكاري نسبتاً بالاتري هستند، اقدام نمايد.
2 ـ به منظور فراهم كردن ضوابط مناسب براي محاسبه قيمت كالاها و خدمات مشمول قيمت گذاري، براساس هزينه هاي واقعي عوامل توليد و سود توليد كننده، سازمان حمايت مصرف كنندگان و توليد كنندگان مكلف است اصلاحات لازم را در ضوابط و مباني قيمت گذاري تهيه و براي بررسي و تصويب، حسب مورد به مرجع ذي ربط ارايه نمايد.
3 ـ به منظور افزايش توليدات كشاورزي، صنعتي و خدماتي و كاهش هزينه مالي و در نتيجه كاهش هزينه توليد و قيمت تمام شده محصولات واحدهاي توليدي و استفاده بيشتر از ظرفيت توليد نصب شده، موارد زير به مورد اجرا گذاشته شود:   1 ـ 3 ـ ميزان پيش پرداخت براي افتتاح اعتبار اسنادي طي يك دوره دو ساله و به صورت تدريجي از (100%) معادل ريالي ارز، به حداقل (20%) كاهش خواهد يافت. بانك كارگزار مجاز است براي اطمينان از پرداخت باقي مانده آن در زمان پرداخت از گشايش كننده اعتبار، تضمين هاي كافي به يكي از صورتها: اوراق بهادار، اسناد غيرمنقول، اسناد ماشين‌آلات، نسبت به اخذ سپرده حسابهاي ريالي يا ارزي، در اختيار گرفتن مواد و كالاهاي خريداري شده يا بخشي از محصولات كارخانه، اقدام نمايد.  2 ـ 3 ـ سپرده پيش پرداخت و ساير سپرده هاي احتمالي نقدي ريالي يا ارزي يا وثيقه هاي غير نقدي از زمان افتتاح اعتبار اسنادي از مشتري گرفته مي شود و زودتر از آن هيچگونه وثيقه اي از مشتريان دريافت يا مسدود نمي شود.
4 ـ بانكها مجازند بخشي از اعتبارات و تسهيلات اعطايي خود را به كارخانه ها به خريداران منتقل نمايند.   آيين نامه اين بند شامل: نسبت وام خريد به قيمت كالا، مدت اخذ اقساط از خريداران، نرخ فروش قسطي به خريداران و نوع وثيقه به تصويب شوراي پول و اعتبار خواهد رسيد.
5 ـ بانكها موظفند نسبت به راه اندازي خدمات "افتتاح اعتبار اسنادي داخلي ريالي" اقدام نمايند و اشخاص حقيقي و حقوقي مي توانند با افتتاح اعتبار اسنادي به نفع اشخاص حقيقي و حقوقي ديگر، سفارش كالا يا خدمات بدهند. اعتبارات اسنادي مزبور به دو صورت "نقد" و "يوزانس" مي تواند انجام شود. ضوابط افتتاح اعتبار، اخذ سپرده و وثيقه، مدتهاي قابل قبول براي اعتبار اسنادي يوزانس، و تعهدات مشتري و فروشنده و نحوه بازرسي كالا و تأييديه هاي لازم، مشابه اعتبارات اسنادي رايج در بانكها خواهد بود. بانك مركزي جمهوري اسلامي ايران و سازمان برنامه و بودجه حداكثر ظرف مدت يك ماه نسبت به تهيه و ارايه پيشنهاد لازم به شوراي پول و اعتبار اقدام خواهند نمود.
6 ـ به منظور حمايت از روش استفاده از اعتبارات اسنادي ريالي براي معاملات داخلي بين اشخاص حقيقي و حقوقي، شركتهاي بيمه مجازند نسبت به پوشش بيمه اي اين گونه اعتبارات اسنادي اقدام و خطر پذيري (ريسك) بانكها را در مورد اعتباراتي كه افتتاح مي كنند، بيمه نمايند.  شرايط، ضوابط، تعرفه ها، فرانشيز، و نحوه بيمه كردن اعتبارات اسنادي را بيمه مركزي ايران تهيه و براي تصويب به مراجع ذي صلاح ارايه مي نمايد.
7 ـ براي تسهيل در گردش وجوه داراييهاي واحدهاي توليدي، و استفاده از ارزش كالاهاي موجود، اعم از مواد اوليه يا كالاهاي ساخته شده ، اجازه داده مي شود انبارهاي عمومي كشور و برخي ديگر از انبارها براساس ضوابطي كه وزارت امور اقتصادي و دارايي تعيين مي نمايد، نسبت به پذيرش و نگهداري اموال و كالاهاي مختلف، اعم از مواد اوليه يا محصولات توليدي، اقدام نمايند و متناسب با ارزش كالاهاي مزبور و نحوه نگهداري آنها، قبض انبارهاي ويژه اي صادر نمايند. اين قبض ها با اخذ مجوز قانوني در بورس اوراق بهادار قابل خريد و فروش و در بانكها قابل توثيق خواهند بود.  ضوابط اين كار از قبيل: مشخصات فيزيكي و مديريتي و ايمني انبارهاي مناسب، انواع كالا، نحوه نگهداري و مراقبت از كالاها، نحوه مسدود كردن كالاها در انبار، نوع كالاهاي قابل معامله در بورس، نحوه ارزيابي قانوني كالا، هزينه انبارداري و خدمات جنبي آن، مدت اعتبار هر قبض انبار و ارزش معاملاتي قبض انبار نسبت به ارزش كالا و نحوه مراجعه صاحب قبض انبار به انبار براي تحويل گرفتن كالا و نحوه تملك احتمالي كالا توسط انبار، توسط وزارت بازرگاني و وزارت امور اقتصادي و دارايي تنظيم مي شود.
8ـ به واحدهاي توليدي اجازه داده مي شود محصولات خود را به صورت قسطي به فروش رسانند. در مورد كالاهاي مشمول قيمت گذاري، تفاوت قيمت فروش نقدي و فروش اقساطي گرانفروشي محسوب نمي شود و مشمول تعزيرات نخواهد شد. ضوابط و آيين نامه اين بند را وزارت بازرگاني تهيه و ابلاغ مي نمايد.
9 ـ وزارتخانه هاي كشور، امور اقتصادي و دارايي و صنايع مجموع عوارض متنوع ملي، منطقه اي و موضوعي را كه از توليد كنندگان دريافت مي شود پس از احصا بررسي و جمع بندي نموده و براي شفاف كردن و ساده كردن چگونگي پرداخت عوارض مزبور و كاستن از مراحل و مراجع پرداخت و تسويه حساب آنها، پيشنهاد لازم را تهيه و براي بررسي و تصميم گيري به رييس جمهور و در صورت لزوم به هيأت دولت ارايه مي نمايند.
10 ـ كارفرمايان دولتي در خريد تجهيزات و وسايل و خدمات مورد نياز و مناقصه هايي كه برگزار مي كنند، براي ارزيابي و همسنگ كردن (evaluation) پيشنهادهاي سازندگان داخلي و خارجي، پيشنهادهاي شركتهاي داخلي را براساس نرخ ارز واريز نامه‌اي محاسبه و تبديل و مقايسه نمايند. ساير عوامل مقايسه و همسنگ سازي از نظر فني و كيفيت، تابع ضوابط خود خواهد بود.
11 ـ بانكهاي ايراني مجاز به افتتاح حساب ارزي، اعم از جاري، سپرده ديداري و سپرده هاي مدت دارهستند و تنها در مورد حواله هاي ارزي از خارج كشور، كنترلهاي مربوط به صحت و سلامت منبع حواله كننده و جلوگيري از ورود پول سياه (Laundry Money) را اعمال مي نمايند.
12 ـ در شعب داخلي بانكها مي توان از حسابهاي ارزي به عنوان سپرده و وثيقه براي انواع خدمات و عمليات بانكي استفاده كرد. از جمله خدمات قابل ارايه، مسدود كردن حسابهاي ارزي مزبور جهت افتتاح اعتبار اسنادي براي خريد خارجي يا خريد داخلي، صدور انواع ضمانت نامه هاي بانكي (حسن انجام كار يا پيش پرداخت يا شركت در مناقصه) ريالي يا ارزي است. مبناي محاسبه اعتبار ريالي يا ضمانت نامه يا سقف اعتبار اسنادي ريالي قابل افتتاح از محل مسدود كردن حسابهاي فوق، معادل (90%) معادل ريالي ارزهاي معتبر به نرخ واريزنامه بازار بورس است.
13ـ بانكهاي ايراني مجازند نسبت به ارايه خدمات به مشتريان در شعب داخل و خارج از كشور خود به طور همزمان اقدام كنند. حسابهاي ارزي مشتريان در شعب خارجي بانكها، براي اعطاي اعتبار ارزي، افتتاح اعتبارات اسنادي براي ورود يا صدور كالا، صدور ضمانت نامه ارزي و قبول برگ سپرده به عنوان وثيقه به منظور ارايه خدمات مزبور قابل استفاده خواهد بود. استفاده از اين حسابها به منظور اعطاي اعتبار ريالي يا گشايش اعتبار اسنادي براي معاملات داخلي در ايران، يا صدور ضمانت نامه هاي ريالي موكول به بررسي بيشتر و ايجاد شرايط مناسب از ابتداي سال 1379 خواهد بود.
14 ـ افتتاح اعتبار اسنادي براي ورود كالا، با استناد به مسدودي حسابهاي ارزي مذكور در بند فوق به نفع بانكها، از مقررات و ضوابط مربوط به تأمين و تخصيص ارز و صدور فيش ارزي معاف است. ولي از نظر ساير مقررات تجاري، نظير مجوز ورود كالا و ساخت داخل، تابع قوانين و مقررات واردات و صادرات كشور خواهد بود.
15 ـ صادرات غيرنفتي كه از طريق گشايش اعتبار اسنادي از يك بانك معتبر بين‌المللي مورد تأييد بانك مركزي جمهوري اسلامي ايران انجام مي شود تا معادل مبلغ اعتبار اسنادي از مراحل پيمان سپاري معاف و به ميزان وجه واريزي از طريق اعتبار اسنادي به حساب صادر كننده در بانك ايراني، واريزنامه براي وي صادر و به وي تحويل مي شود.
16 ـ دريافت اعتبار اسنادي مدت دار (يوزانس) از بانكهاي معتبر بين‌المللي، و حداكثر براي مدت (360) روز به منظور انجام صادرات غيرنفتي مجاز است.
17 ـ اسناد مربوط به اعتبارات اسنادي مدت دار، پس از تحويل كالا و خدمات، توسط بانكهاي ايران قابل معامله است و به عنوان وثيقه قابل قبول تلقي مي شود. معادل سود متعلق به مدت باقيمانده و هزينه هاي تأييد (Confirmation) و هزينه هاي بيمه متناسب با اعتبار بانك و كشور محل افتتاح اعتبار از مبلغ اسناد اعتبار اسنادي كسر خواهد شد. ضوابط موضوع اين بند توسط بانك مركزي جمهوري اسلامي ايران و وزارت بازرگاني تهيه و براي بررسي و تصويب به شوراي پول و اعتبار ارايه خواهد شد.
18 ـ بانك مركزي جمهوري اسلامي ايران موظف است گردش عمليات و فعاليتهاي مربوط به معامله واريزنامه هاي ارزي در سازمان بورس اوراق بهادار را اصلاح و نسبت به تسريع و تصحيح عمليات براي جلب اطمينان صادركنندگان راساً اقدام و در مواردي كه نياز به تصويب شوراي پول و اعتبار يا شوراي عالي بورس يا هيات وزيران دارد، پيشنهاد لازم را به مرجع مربوط ارايه نمايد.
19 ـ ارز حاصل از صدور خدمات حمل و نقل كالا همچنين ارز حاصل از حمل و نقل كالاهاي عبوري (ترانزيت) براي اشخاص حقيقي و حقوقي عامل در فعاليتهاي حمل و نقل، ارز حاصل از صادرات محسوب مي شود و تابع مقررات ارز حاصل از صادرات خواهد بود.
20 ـ در ازاي صادرات كالا و خدمات به هريك از كشورهاي مستقل مشترك المنافع (CIS) مي توان از هر يك از كشورهاي مزبور بدون نياز به طي تشريفات اخذ واريزنامه، كالاهاي مجاز وارد نمود و مجوز ورود كالاها، محدود به محصولات كشوري كه صادرات به آن انجام شده است، نخواهد شد. ورود كالا از كشورهاي ديگر (غير از كشورهاي عضو CIS) موكول به طي تشريفات اخذ واريزنامه و افتتاح اعتبار اسنادي است.
21 ـ ورود مواد اوليه و قطعات منفصل براي توليد كالاهاي صادراتي، مشروط به اخذ تعهد مبني بر صدور كليه محصولات ساخته شده با آن مواد و قطعات، از هر نوع شرط تجاري يا الزام به استفاده از مواد ساخت داخل مستثني است. وزارت صنايع در مواردي كه امكان ساخت داخل براي كالاهاي مشابه وجود داشته باشد ولي صادركننده يا مشتري خارجي، تأكيد بر استفاده از كالا يا مواد اوليه خارجي داشته باشد، ممنوعيتي ايجاد نخواهد كرد، ليكن ضمن بررسي فني، دلايل عدم مطلوبيت كالاي داخلي را تعيين و متناسب با آن، اقدامات ارشادي و هدايتي براي بهبود كيفيت كالاهاي داخلي و رفع عدم مطلوبيت مزبور از كالاي داخلي را انجام خواهد داد.
22 ـ گمرك جمهوري اسلامي ايران موظف است، تدابير و اقدامات لازم را به منظور تسهيل و تسريع عمليات ترخيص موقت كالاهاي صادراتي انجام دهد و ضمن اصلاح روش اخذ تعهد بر مبناي بندهاي پنج گانه زير سازماندهي لازم را براي حسن اجراي آن انجام دهد و به نحو شفاف به اطلاع عموم برساند:  جرء#1 ـ 22 ـ اسناد و اوراق بهادار و تعهدآور، اوراق سپرده هاي سرمايه گذاري ، سهام معتبر شركتهاي پذيرفته شده در بورس و اسناد غير منقول به عنوان وثايق قابل قبول گمرك تلقي و شناخته شود.
2 ـ 22 ـ با همكاري سيستم بانكي يا يكي از مؤسسات مالي و اعتباري مجاز، روشي براي قبول تضمينهاي مذكور در بند فوق توسط بانك يا مؤسسات اعتباري تنظيم شود تا حتي‌الامكان گمرك جمهوري اسلامي ايران درگير مسايل حقوقي و قضايي و اجرايي آن نباشد.
3 ـ 22 ـ درصورت عملكرد مطلوب متقاضيان و ايفاي به موقع تعهدات، درصد تضمينهاي غيرنقدي افزايش و درصد سپرده هاي نقدي كاهش مي يابد.
4 ـ 22 ـ مراحل اجراي عمليات ترخيص موقت، براي توليد كنندگان يا بازرگاناني كه به فعاليت صادراتي اشتغال دارند و داراي كارت بازرگاني هستند تسهيل و روان شود.
5 ـ 22 ـ ميزان وثيقه، متناسب با نوع كالا و حقوق گمركي متعلق، توسط گمرك جمهوري اسلامي ايران با همكاري وزارت بازرگاني و وزارتخانه ذي ربط تعيين مي گردد.
23 ـ صادر كنندگاني كه نسبت به ورود موقت مواد اوليه، قطعات منفصل و ساير ملزومات توليدي اقدام مي نمايند موظفند حداقل به ميزان (125%) ارزش كالاي واردات موقت، كالاي ساخته شده صادر نمايند. چنانچه پس از انجام تعهد فوق، بخشي از كالا و قطعات وارد شده به تشخيص وزارتخانه توليدي ذي ربط براي توليد كالا و مصرف در داخل كشور مصرف شود، آن بخش از كالاي مزبور مشمول پرداخت حقوق گمركي و سود بازرگاني و ساير عوارض و مابه‌التفاوت متعلق خواهد بود. ميزان حقوق گمركي، سود بازرگاني، مابه‌التفاوت و ساير عوارض متعلق، حسب مورد توسط دستگاههاي ذي ربط و براساس مقررات مربوط تعيين مي گردد.
24 ـ با توجه به شرايط بازار مالي و پولي كشورهاي مستقل مشترك‌المنافع بويژه كشور روسيه، روشهاي صادرات كالا براي فروش در بازارهاي كوچك آن منطقه از جمله روش "صادرات همراه مسافر" بررسي و روشهاي مناسب و معقول و قابل قبول براي اين كار تهيه و به اجرا گذاشته شود. وزارت بازرگاني (مركز توسعه صادرات ايران) مسوول اجراي اين بند است.
25 ـ عملكرد صندوق بيمه صادرات و صندوق ضمانت صادرات، توسط وزارت امور اقتصادي و دارايي با همكاري وزارت بازرگاني و بانك مركزي جمهوري اسلامي ايران بررسي و ضمن تقويت نقاط قوت صندوقهاي مذكور، تصميمات و اقدامات مورد نياز براي فعال كردن آنها، يا اجازه فعال شدن مراكز مشابه از طريق بانكها يا شركتهاي بيمه يا بخش خصوصي به صورت رقابتي داده شود.
26 ـ مركز توسعه صادرات ايران موظف است عملكرد سالانه صادر كنندگان را به تفكيك دولتي و غيردولتي ارزيابي نمايد و به بهترين صادركنندگان جوايزي اهدا نمايد. آيين نامه اجرايي اين بند و جنبه هاي كمي و كيفي مورد ارزيابي، از جمله شامل موارد زير، به پيشنهاد مركز توسعه صادرات به تصويب هيأت وزيران خواهد رسيد:  ـ حجم صادرات (صنعتي يا كشاورزي يا خدمات)، نوع و كيفيت بازاريابي و يافتن بازارهاي جديد، ابتكارات و ابداعات در زمينه صادرات، خوش قولي و ايفاي تعهدات و نداشتن تخلف در مسايل ارزي و ريالي، توفيقات مربوط به جايگزيني صادرات (صادرات كالاي با ارزش افزوده بالاتر)، همچنين پاداش و جوايز قابل ارايه اعم از پاداشهاي نقدي، مزاياي صادراتي و افزايش اعتبار صادر كننده براي سقف پيمان‌ها يا سقف تسهيلات بانكي، اعطاي قدرت تأييد يا حمايت يا ضمانت ساير صادر كنندگان در حدود معين، معرفي صادر كننده و مؤسسه وي همچنين همكاران وي در سطح جامعه و انجام تشويق اجتماعي، و در نهايت اعطاي لوحهاي تقدير و نشانهاي جمهوري اسلامي ايران .
27ـ مركز توسعه صادرات ايران با همكاري بانك مركزي جمهوري اسلامي ايران و گمرك جمهوري اسلامي ايران نسبت به بررسي و اصلاح مراحل پيمان سپاري، با رعايت جوانب و مراحل زير اقدام و نتيجه را ظرف مدت دو ماه به هيأت دولت ارايه نمايد:
الف  ـ تصويري از گردش عمليات و مراحل اجرايي پيمان سپاري براي صادر كننده در شرايط فعلي تهيه شود.
ب  ـ مراحل زايد و غير ضرور حذف شود.
ج  ـ فهرست كليه اسناد و مداركي كه صادر كننده بايد براي اخذ مجوز صادرات و سپردن پيمان، ارايه كند، تهيه و به اطلاع عموم بويژه صادركنندگان برسد.
د  ـ گردش عمليات به نحوي تنظيم گردد كه در صورت مراجعه متقاضيان و ارايه كامل مدارك مورد نياز، كليه تشريفات و مراحل اداري در "مركز صدور مجوز صادرات" و اخذ پيمان از صادر كننده، ظرف مهلت معيني، حداكثر ظرف چهار روز به انجام رسد.
هـ ـ در مركز توسعه صادرات ايران محلي براي ارايه نظريات مشورتي و راهنمايي مراجعان همچنين محلي براي دريافت شكايت‌ها و بررسي آنها پيش بيني شود و افراد مطلع و صاحب نظر و مورد وثوق در اين مركز مستقر و انجام وظيفه نمايند.
و  ـ براي صادرات به روش اماني، دريافت اسناد و اوراق بهادار، اوراق سپرده هاي بانكي، سهام شركتهاي پذيرفته شده در بورس، اسناد رسمي مربوط به اموال منقول و غيرمنقول و برگه مسدودي حسابهاي ارزي از صادر كنندگان داراي كارت بازرگاني معتبر، قابل قبول است. ارزيابي اين اسناد و مدارك نيز در مركز مزبور و طبق ضابطه اي كه بانك مركزي جمهوري اسلامي ايران تعيين مي كند در همان مهلت هاي مقرر، انجام مي شود.
ز  ـ درصد سپرده نقد مورد نياز، متناسب با سابقه و عملكرد و خوش حسابي صادر كنندگان، به مرور طبق جدولي كه بانك مركزي جمهوري اسلامي ايران تعيين مي كند، كاهش خواهد يافت و اسناد و اوراق بهادار جانشين آن مي شود. درصورت بد حسابي و تأخير علاوه بر جرايم قانوني درصد سپرده نقدي مورد نياز براي پيمان سپاري، با ضريب تصاعدي، بالا مي رود و تا حد محروميت از صادرات براي دوره هاي معين قابل افزايش است. ضابطه تناسب مذكور را بانك مركزي جمهوري اسلامي ايران و مركز توسعه صادرات ايران مشتركاً تهيه و به تأييد رييس جمهور مي رسانند.
28 ـ كليه مزايا و مراحل تشويقي پيش بيني شده براي صادرات كالا، عيناً براي صادرات خدمات هم در حدود قوانين و مقررات معتبر و لازم‌الاجراست. صادرات خدمات علاوه بر خدمات مهندسي، شامل خدمات هتلداري، خدمات تجاري، خدمات حمل و نقل و ترانزيتي، خدمات انساني و درآمد كارگران و كاركنان ايراني خارج از كشور و ساير خدمات است. تشخيص و انطباق ساير موارد خدماتي، با مركز توسعه صادرات ايران است.
29 ـ ساماندهي، هماهنگي و توسعه و تشويق امر خدمات "عبور كالا از كشور" (ترانزيت) به وزارت راه و ترابري واگذار مي شود. وزارت راه و ترابري، نسبت به برنامه ريزي، اجرا و مديريت اين خدمات و هماهنگي با ساير دستگاههاي ذي ربط (گمرك جمهوري اسلامي ايران، نيروي انتظامي جمهوري اسلامي ايران، وزارت امور خارجه) اقدام خواهد كرد و نتيجه را به صورت گزارشي از وضع موجود به همراه آيين نامه اجرايي لازم، براي بررسي و تصويب به هيأت دولت ارايه مي نمايد. اين گزارش و آيين نامه شامل موارد زير خواهد بود:  ـ تصوير عملكرد و گردش عمليات و مراحل اجرايي ترانزيت كالا، در مبادي ورودي و خروجي مختلف و تحليل و تبيين مستند مشكلات و نارسايي ها و نواقص موجود.  ـ تبيين نقاط و مراحل مشكل دار در امر هماهنگي بين مؤسسات حمل و نقل، گمرك جمهوري اسلامي ايران، نيروي انتظامي جمهوري اسلامي ايران، بويژه در زمينه حمل و نقل مركب كالا، كه نياز به تغيير نوع وسيله حمل كننده در داخل كشور دارد، و اتخاذ تدابير لازم براي رفع مشكلات.  ـ پيش بيني تدوين مجموعه ضوابط، مقررات، گردش كار، تعرفه ها، ضوابط ايمني كالاهاي عبور كننده براي صاحبان كالا (اعم از خريدار و فروشنده در دو طرف مرز)، ضوابط مناسب براي ايجاد تسهيلات براي نظارت صاحبان كالا بر حركت كالاي خود در داخل خاك ايران، ضوابط بيمه اي و تسهيلات لازم براي بيمه گران به منظور نظارت بر حسن جريان امور همچنين براي تحقيق در مورد حوادث احتمالي به منظور تعيين ميزان خسارت و حل و فصل مسايل بيمه اي خود با صاحبان كالا به زبان فارسي و زبانهاي مورد نياز ديگر و توزيع آن براي اطلاع مردم و متصديان خدمات ترانزيتي و صاحبان مشاغل تجاري.
30 ـ شركتهاي صادر كننده مجازهستند كه براي صدور كالاهاي خود، براساس نرخهاي رقابتي و كيفيت خدمات مورد انتظار، از شركت هواپيمايي جمهوري اسلامي ايران يا خطوط هوايي داخلي يا خارجي ديگر استفاده كنند. سازمان هواپيمايي كشوري مجوزهاي لازم براي پرواز هواپيماهاي اجاره شده توسط صادركنندگان را صادر خواهد كرد.
31 ـ مركز توسعه صادرات ايران براي شركت در نمايشگاههاي صادراتي، بازاريابي، عقد قراردادهاي تجاري به طور مستقيم يا از طريق صادر كنندگان با استفاده از يكي از دو روش زير اقدام مي نمايد:  الف ـ از محل ده ميليون دلار ارز تخصيصي به مركز توسعه صادرات ايران . (اين مبلغ با پيشنهاد مركز توسعه صادرات ايران و تأييد بانك مركزي جمهوري اسلامي ايران قابل افزايش است.)  ب ـ از طريق هزينه مستقيم توسط صادر كنندگان و قبول آن به عنوان واريز پيمان، حداكثر معادل يك درصد پيمانهاي ارزي.
32 ـ صادر كنندگاني كه مايل به فروش ارز خود هستند، همچنان مي توانند نسبت به واريز ارز حاصل از صادرات و اخذ واريزنامه و عرضه واريزنامه در بورس و فروش آن به بانك يا وارد كنندگان ديگر اقدام نمايند. صادر كنندگاني كه مايل به ورود كالاهاي مجاز با ارز صادراتي از محل ارز حاصل از صادرات خود هستند، مي توانند پس از واريز و تسويه پيمان خود، بدون نياز به مراجعه به بازار بورس، نسبت به ثبت سفارش و گشايش اعتبار و ورود كالاهاي مجاز، طبق ضوابط و مقررات تجاري مربوط اقدام كنند.
33 ـ براي سامان دادن، شفاف كردن و حذف پيچيدگي ها و اشكالات مربوط به ضوابط و آيين نامه هاي مربوط به ورود سرمايه خارجي به كشور، وزارت امور اقتصادي و دارايي (سازمان سرمايه گذاري و كمكهاي اقتصادي و فني ايران) با همكاري سازمان برنامه و بودجه و بانك مركزي جمهوري اسلامي ايران، گزارش مشتركي شامل موارد زير تهيه و حداكثر ظرف مدت يك ماه به هيأت دولت ارايه خواهند كرد:
الف  ـ انواع مختلف ورود سرمايه خارجي به كشور، از قبيل مشاركت عادي، مشاركت در قالب قانون جلب و حمايت سرمايه گذاري، پرداخت وام سهامدار به شركتهاي مشاركتي از طرف شريك خارجي، بيع متقابل، معامله تبديلي و جعاله (Offset)، وام سرمايه گذاري (فاينانس)، پيش فروش نفت، وام توسط بانك مركزي، وام توسط دولت.
ب  ـ توضيح و تبيين اصول و مباني هر يك از روشهاي فوق، شامل تعداد اشخاص حقيقي يا حقوقي درگير در هر معامله، (از قبيل تأمين كننده منابع مالي، وام گيرنده داخلي، بانك طرف خارجي، بانك طرف داخلي، بيمه گر، بانك مركزي، دولت) نوع رابطه مالي و حقوقي بين هر يك از طرفين و عوامل فوق، نوع تضمين ها و وثايق قابل قبول در هر يك از انواع معاملات، مرجع صدور مجوزها و مرجع صدور تضمين ها در هر مورد. نوع تضمين اصل سرمايه و سود حاصل، نرخ ارز و نحوه تبديل سود و اصل سرمايه، و نحوه تعيين مقدار محصول قابل صدور و قيمت آن براي بازپرداخت اعتبارات و نحوه جبران خسارت ناشي از دخالت هاي احتمالي دولت.
ج  ـ بررسي قوانين و مقررات موجود كشور در مورد هر يك از روشها، و تعيين محدوديتهاي اعتباري يا موضوعي براي هر يك از روشهاي فوق و پيشنهادهاي اصلاحي و تكميلي در صورت لزوم.
34 ـ دفتر خدمات حقوقي و بين‌‌اللملي جمهوري اسلامي ايران، موظف است، در جهت استفاده از منابع ارزي مسدود شده ايران اقدام نمايد و پيگيري و مطالعه و مذاكرات لازم را براي بررسي امكان آزاد سازي و استيفاي بخشهايي از دارايي هاي مسدود شده، انجام و نتيجه را به هيأت وزيران گزارش دهد.
35 ـ براي تسهيل مذاكره و مبادله كالا و سرمايه گذاري يا صادرات كالاهاي غيرنفتي و جلب سرمايه هاي خارجي، وزارت امورخارجه، موظف است با همكاري وزارت اطلاعات و نيروي انتظامي جمهوري اسلامي ايران، نسبت به برقراري نظام صدور ويزاي "قابل استفاده به دفعات" همچنين صدور ويزاي ورود در مبادي ورودي فرودگاه مهرآباد يا ساير فرودگاهها براي اقامت (72) ساعته، اقدام نمايد.
36 ـ وزارتخانه ها، مؤسسات، سازمانها و شركتهاي دولتي كه بطور مستقيم يا از طريق دستگاههاي وابسته خود، ارايه خدمت معيني را به مردم و ارتباط مستقيم با ارباب رجوع و متقاضيان، بر عهده دارند، برنامه اي فوري براي بهبود خدمات خود تدوين و به اجرا بگذارند. از جمله اقداماتي كه براي بهبود خدمات بايد انجام گيرد، موارد زير است:
الف  ـ فهرستي از خدمات و تصويري از وضعيت فعلي نحوه ارايه خدمات مزبور به مردم تهيه نمايند. اين تصوير شامل نام دستگاه ارايه دهنده خدمات، نوع خدمت، متقاضيان و گيرندگان خدمات، گردش كار و نحوه اجراي آن خدمت در بخشهاي مختلف آن دستگاه، ارزيابي و كم و كيف خدمات در حال ارايه، تعيين مراحل زايد و قابل حذف يا اصلاح در مراحل اجرايي دستگاه، براي ارايه خدمات است.
ب  ـ براي بهبود كيفي و كمي سطح خدمات موجود، هدفي ملموس، معين و كمّي و قابل ارزيابي در قالب زمان معين، تعريف كنند.
ج  ـ نسبت به برنامه ريزي و اتخاذ تدابير لازم و اجراي برنامه هاي لازم براي نيل به هدف تعيين شده در زمان معين اقدام نمايند.
د  ـ گزارش بندهاي "الف" و "ب" فوق حداكثر ظرف مدت يك ماه به رياست جمهوري ارسال و گزارش بند "ج" در راس زمان پيش بيني شده يا زمان حصول نتيجه، هر كدام زودتر باشد، به سازمان امور اداري و استخدامي كشور ارسال شود.
هـ ـ سازمان امور اداري و استخدامي كشور، مسؤول نظارت بر اين برنامه و تهيه گزارشهاي نظارتي و ارايه آن به هيات دولت است.
و  ـ در هر مورد، گزارش كار انجام شده و نتايج بدست آمده، توسط دستگاه ذي ربط، از رسانه هاي جمعي، با توضيح جزئيات امر، به اطلاع عموم برسد.
37 ـ براي كاهش و حذف انحصارات موجود، هر يك از وزارتخانه ها، مؤسسات، سازمانها و شركتهاي دولتي، زمينه هاي فعاليتي خود و دستگاههاي تابع و بخشهاي اقتصادي، توليدي، خدماتي ذي ربط با آن دستگاه را بررسي و زمينه‌هايي را كه تمام يا بخشي از فعاليتهاي مرتبط با آن دستگاه، در شرايط انحصاري كار مي كند، معين نمايند.
الف  ـ فهرست زمينه هاي انحصاري موجود در فعاليتهاي هر وزارتخانه يا دستگاههاي وابسته به آن، توسط وزارتخانه ذي ربط تهيه شود.
ب  ـ در مورد هر يك از زمينه هاي انحصاري، نوع آن انحصار (يكي از انواع چهارگانه مندرج در سياستها) و ضرورت ايجاد آن انحصار در زمان ايجاد و اظهارنظر وزارت ذي ربط در مورد بقاي آن ضرورتها و لزوم يا عدم لزوم ادامه آن انحصارات، تهيه و به سازمان برنامه و بودجه ارايه گردد.
ج  ـ چنانچه نظر بر عدم ضرورت ادامه انحصار باشد، اقدامات اوليه و پيش نيازهاي لازم براي حذف يا كاهش حيطه عملكرد انحصار، و زمان بندي معقول و عملي ارايه شود.
د  ـ گزارش فوق توسط هر وزارتخانه حداكثر تا پانزدهم مهر ماه 1377 به رياست جمهوري ارسال شود. سازمان برنامه و بودجه مسؤول پيگيري و نظارت بر اين امر و تهيه گزارش نهايي (جمع بندي و تلفيق) به همراه ارايه نظر مشورتي و كارشناسي درباره پيشنهادهاي دستگاههاست.
38 ـ در اجراي بودجه سال 1377 كل كشور، اعتبار يارانه كالاهاي اساسي، مشمول كاهش و صرفه جويي نمي شود و (100%) اعتبار مصوب، تخصيص داده خواهد شد.  ـ وزارت بازرگاني و وزارت كشاورزي در خريد و توزيع كالاهاي اساسي، هماهنگي لازم را انجام خواهند داد.  ـ وزارت بازرگاني با دريافت نظر دستگاههاي توليدي، طرح جامع "اصلاح نظام توزيع كالاهاي اساسي را به همراه برنامه تهيه، تأمين، توزيع، قيمت و ميزان يارانه كالاهاي اساسي" تهيه و براي بررسي و تصويب به هيأت دولت ارايه خواهد نمود. اين برنامه حداكثر تا مهر ماه هر سال براي تصويب و پيش بيني در لايحه بودجه سال بعد به هيأت دولت ارايه مي شود.
39 ـ با توجه به كاهش درآمدهاي بودجه عمومي دولت، طرحهاي عمراني كه به هر دليل قبل از تكميل مرحله مطالعاتي و تهيه نقشه هاي تفصيلي و مطالعات فني اقتصادي، شروع شده و وارد مرحله اجرايي عمليات ساختماني شده است، تبديل به طرحهاي مطالعاتي شده و اعتبارات كافي براي تكميل مطالعات طرح پيش بيني و تأمين شود و مازاد اعتبار اجرايي، از طريق ساز و كارهاي جابجايي اعتبار يا تخصيص، براي تكميل عمليات اجرايي ساير طرحها مصرف شود.
40 ـ آيين نامه موضوع بند "ب" تبصره (3) قانون بودجه سال 1377 كل كشور، مربوط به "اعتبارات غير تكليفي" حاوي سهم اعتبارات بخشهاي مختلف، نرخ سود تسهيلات بخشهاي مختلف و ضوابط مربوط به نحوه اعطاي اعتبارات در شبكه بانكي، حداكثر تا 15 شهريور ماه 1377 تهيه و پس از اعلام نظر شوراي پول و اعتبار، براي بررسي و تصويب به هيأت دولت ارايه شود.
41 ـ به منظور ساماندهي نوسانهاي نرخ ارز در آينده و تنظيم انتظارات ناشي از اين نوسانها و فراهم آوردن فرصت بيشتر براي تحليل وضعيت و اتخاذ تدابير لازم براي اصلاح و تعديل نوسانهاي مزبور همچنين ايجاد ثبات و اعتماد در معاملات ارزي و صادراتي، بانك مركزي جمهوري اسلامي ايران موظف است نسبت به اتخاذ تدابير لازم و برنامه ريزي و راه اندازي نظام بازار سلف ارز اقدام نمايد.
42 ـ براي رونق بخش مسكن و ساختمان، اعتبارات ساخت و احداث مسكن ارزان قيمت، به ازاي هر واحد مسكوني به ميزان (35) ميليون ريال و اعتبار مربوط به احداث مسكن از طريق صندوق پس انداز مسكن بانك مسكن (50) ميليون ريال افزايش مي يابد.
43 ـ بانكها مي توانند اعتبارات بخش مسكن را در دوره فروش اقساطي به خريداران واحدهاي مسكوني منتقل و اقساط آن را به صورت پلكاني وصول نمايند.
44 ـ وزارت خانه هاي كشاورزي و جهاد سازندگي مكلفند با دريافت نظرات دستگاههاي ديگر، طرحهاي لازم و فوري را براي رشد دو زمينه فعاليت "صنايع جنبي كشاورزي" و "خدمات بازرگاني كشاورزي" تهيه و حداكثر تا آخر شهريور ماه 1377 به هيأت دولت ارايه نمايند.
45 ـ براي استفاده از ظرفيتهاي خالي واحدهاي توليد كننده مواد غذايي بويژه واحدهاي توليدي مرغ، تخم مرغ، كارخانه هاي شكر و روغن كشي، اجازه داده مي شود كه اين واحدها ظرفيت توليدي مازاد بر برنامه و تعهدات سال 1377 را با استفاده از مواد اوليه غير يارانه اي فعال نموده و محصولات خود را به قيمت آزاد يا صنفي ـ صنعتي در بازار داخل به فروش برسانند يا صادر كنند. وزارت بازرگاني با دريافت نظرات و پيشنهادهاي وزارت جهاد سازندگي، وزارت كشاورزي، و وزارت صنايع، مسؤول هماهنگي و اجراي اين بند است.
46 ـ وزارت بازرگاني مكلف است طرح توسعه "خدمات" را در مناطق بازسازي شده و نقاطي از كشور كه بيش از (15%) جمعيت آماده به كار آنها بيكار هستند تهيه و حداكثر تا پانزدهم شهريور ماه 1377 به هيأت دولت ارايه نمايد.
47 ـ وزارت صنايع مكلف است با همكاري وزارت جهاد سازندگي طرح فعال كردن سازمان صنايع دستي و ارتقاي كيفيت و استفاده مطلوب از صنايع جديد و تشويق ابداع طرحهاي جديد را براي كاربردي كردن محصولات صنايع دستي، حداكثر تا اول مهر ماه 1377 تهيه و به هيأت دولت ارايه نمايد.
48 ـ وزارت صنايع و وزارت فرهنگ و آموزش عالي مكلفند طرح فعال كردن مؤسسه ثبت اختراعات و اكتشافات را حداكثر تا اول مهر ماه 1377 تهيه و به هيأت وزيران ارايه نمايند.
49 ـ بيمه مركزي ايران مكلف است نسبت به تهيه طرحهاي لازم براي ارتقاي كيفي و ترويج بيمه هاي رايج همچنين معرفي و برقرار كردن بيمه هاي جديد از قبيل توسعه بيمه هاي زندگي، بيمه بازار سرمايه و بورس، توسعه عمليات بيمه اتكايي قبولي، بيمه پروژه ها و منابع و سرمايه هاي ملي، توسعه بيمه هزينه هاي بيمارستاني، بيمه صادرات و سرمايه گذاري، بيمه خدمات مهندسي، توسعه بيمه منازل مسكوني و بيمه خدمات و محصولات كشاورزي اقدام نمايد و طرحهاي تهيه شده را پس از تأييد شوراي عالي بيمه، اجرا كند.
50 ـ بانك مركزي جمهوري اسلامي ايران مكلف است نسبت به استقرار و اجراي كامل قانون عمليات بانكي بدون ربا به لحاظ شكلي و محتوايي در كليه بانكهاي كشور اقدام نمايد و به اين منظور اقدامات لازم را از قبيل اصلاح دستورالعملها و فرمها و نحوه ثبت حسابها و آموزش كاركنان و انجام فعاليتهاي توضيحي و اطلاع رساني به مردم، كه لازم و ضروري بداند انجام دهد. اصول و مباني اين نظام به شرح زير است:
1 ـ اجراي كامل قانون پولي و بانكي و قانون عمليات بانكي بدون ربا و تأمين اختيارات نظام بانكي در چهارچوب اين قوانين و تجديدنظر در ساير قوانين و مقررات محدود كننده اختيارات نظام بانكي .
2 ـ تجديد نظر در مقررات مربوط به مديريت و نحوه اداره امور بانكها به منظور رقابتي نمودن هر چه بيشتر فعاليتهاي بانكي.
3 ـ اصلاح مقررات استخدامي در بانكها براي بالابردن بهره وري نيروي كار و فراهم كردن انگيزه هاي لازم در كاركنان.
4 ـ اصلاح و سالم سازي ساختارهاي مالي بانكها بويژه در مورد كفايت سرمايه در حد استانداردهاي بين‌المللي.
5 ـ احتراز از تحميل تسهيلات تكليفي روي سپرده هاي بانكي.
6 ـ فراهم كردن زمينه انجام خدمات بانكي به صورت رقابتي و دريافت هزينه تسهيلات و خدمات بانكي ارايه شده به دستگاههاي دولتي.
7 ـ فراهم آوردن زمينه مساعد براي مشاركت مردم در برخي از فعاليتهاي بانكي.
51 ـ بانك مركزي جمهوري اسلامي ايران موظف است به منظور شفاف كردن و حذف عمليات زايد و كاهش هزينه هاي غيرضروري و تسهيل در ارايه خدمات ارزي، نسبت به بررسي و بازنگري سياستها و مقررات ارزي و در چهارچوب اصول زير اقدام نمايد و نمودار گردش عمليات اصلاح شده و مراحل لازم را براي اجراي عمليات ارزي در بانكها و ساير سازمانهاي ذي ربط، به شكل مناسب براي اطلاع مردم و متقاضيان منتشر نمايد:  ـ حفظ موازنه پرداخت هاي خارجي.  ـ انعطاف پذيري سيستم ارزي.  ـ تقويت قدرت رقابتي كشور در بازارهاي جهاني.  ـ رفع اختلالهاي نرخ ارز.
حسن حبيبي      معاون اول رييس جمهور