
                            ‌قانون اصلاح قانون مالیاتهای مستقیم
‌مصوب 1352.12.14
‌ماده 1 - عبارت زیر به آخر بند 9 ماده 2 اضافه می‌شود:
"‌مؤسسات آموزشی که تا این تاریخ یا حداکثر ظرف مدت 4 ماه از تاریخ تصویب این اصلاحیه وضع خود را با آیین‌نامه موضوع تبصره 2 ماده 2 تطبیق‌داده باشند از معافیت موضوع این بند استفاده خواهند نمود و در صورتی که پس از رسیدگی وزارت دارایی و وزارت علوم و آموزش عالی یا وزارت‌آموزش و پرورش حسب مورد محرز شود که درآمد سالهای 1346 تا آخر سال 1351 مؤسسات مزبور صرف مخارج خود مؤسسه شده و هیچ گونه‌سودی اعم از سود سرمایه و یا غیر آن برداشت نشده مالیات بر درآمد سنوات مزبور وصول و معادل آن از محل درآمد عمومی به مؤسسه مربوط برگشت‌داده می‌شود.
‌در مورد مؤسسات متعلق به اشخاص حقیقی استفاده از معافیت مزبور موکول به آن است که ضمن رعایت مراتب فوق ظرف مهلت مذکور به صورت‌شخص حقوقی به ثبت برسند.
"‌آیین‌نامه اجرایی این بند در مورد نحوه تنظیم اساسنامه و ضوابط مربوط به هزینه مؤسسات مزبور به پیشنهاد وزارت دارایی به تصویب کمیسیون‌دارایی مجلس شورای ملی خواهد رسید.
‌ماده 2 - اصلاحات زیر در ماده 6 به عمل می‌آید:
‌الف - متن ماده 6 به شرح زیر اصلاح می‌شود:
‌پرداخت‌کنندگان حقوق هنگام هر پرداخت یا تخصیص آن مکلفند مالیات متعلق را پس از وضع معافیت‌های مقرر در مورد مزد یا مقرری یا حقوق اصلی‌و مزایای مستمر بر اساس درآمد سالانه و در مورد مزایای غیر مستمر با توجه به درآمدهای سالانه مذکور در فوق و مزایای غیر مستمری که قبلاً‌پرداخت شده تا سیصد هزار ریال حقوق سالانه پس از کسر شصت هزار ریال به نرخ ده درصد و تا هفتصد هزار ریال حقوق سالانه به مازاد سیصد هزار‌ریال به نرخ پانزده درصد و نسبت به مازاد هفتصد هزار ریال حقوق سالانه به نرخ مربوط مقرر در ماده 134 کسر و ظرف سی روز با صورتی حاوی نام و‌نشانی دریافت‌کنندگان حقوق و میزان آن به دارایی محل تأدیه کنند و در ماه‌های بعد فقط تغییرات را صورت دهند.
ب - تبصره 3 ماده 6 به شرح زیر اصلاح می‌شود:
‌تبصره - از پرداخت‌های غیر مستمر که از طرف اشخاص غیر از پرداخت‌کنندگان مزد، مقرری، حقوق اصلی به عمل می‌آید ده درصد بابت مالیات‌کسر و ظرف سی روز با صورتی حاوی نام و نشانی دریافت‌کنندگان و میزان آن به دارایی محل پرداخت خواهد شد.
‌ماده 3 - اصلاحات زیر در ماده 23 به عمل می‌آید:
‌در تبصره 2 ماده 23 عبارت "‌که حدود آن از لحاظ مالیاتی هر سه سال یک بار به پیشنهاد وزارت دارایی و تصویب هیأت وزیران تعیین می‌شود" و‌عبارت "‌کمیسیون باید با رعایت کاهش ارزش املاک ناشی از تعلق حق واگذاری محل به مستأجر ارزش عرصه املاک را در قید اجاره یا خالی به تفکیک‌تعیین نماید" حذف و عبارت زیر به عنوان تبصره 6 به ماده مزبور اضافه می‌شود:
‌تبصره 6 - در مورد املاکی که تاریخ تملک انتقال‌دهنده بعد از تاریخ تصویب این اصلاحیه می‌باشد مقررات ماده 22 جاری نبوده و درآمد مشمول‌مالیات نقل و انتقالات قطعی املاک مزبور عبارت است از اضافه بهای فروش نسبت به بهای خرید به مأخذ قیمت مذکور در اسناد معامله مگر این که‌قیمت فروش از ارزش معاملاتی یا قیمت منطقه‌ای حین معامله کمتر باشد که در این صورت ارزش معاملاتی یا قیمت منطقه‌ای زمین حسب مورد مناط‌اعتبار است. مفاد تبصره یک این ماده در مورد این تبصره نیز جاری خواهد بود و در اولین معامله‌ای که بعد از تعیین ارزش معاملاتی انجام می‌شود‌قیمت خرید انتقال‌دهنده بیشتر از اولین ارزش معاملاتی ملک محسوب نخواهد شد.
‌مفاد این تبصره شامل موارد مذکور در ماده 24 نیز خواهد بود. در صورتی که تملک ملک به سبب ارث و یا نقل و انتقالات بلاعوض و محاباتی باشد‌ارزش ملک در تاریخ تملک که مبنای مالیات قرار گرفته است بهای خرید ملک محسوب می‌شود.
‌ماده 4 - عبارت زیر به عنوان تبصره به ماده 47 اضافه می‌شود:
‌تبصره - درآمد مشمول مالیات پانصد متر عرصه اعیانی که بر اساس بند الف ماده 7 قانون انحلال بنگاه خالصجات مجاناً به صاحبان اعیانی واگذار‌می‌شود بر مبنای بهای مازاد عرصه که با دریافت بها از طرف دولت فروخته می‌شود محاسبه خواهد شد.
‌ماده 5 - اصلاحات زیر در ماده 61 به عمل می‌آید:
‌الف - در بند 3 عبارت "‌ابلاغ مذکور قاطع مرور زمان است" حذف می‌شود.
ب - بند 4 به شرح زیر اصلاح می‌شود:
‌در صورتی که با رعایت شرایط و اوضاع و احوال اقتصادی در نسبت درآمد مشمول مالیات به حجم فعالیت یک مؤسسه بازرگانی در یک سال مالیاتی‌کاهش غیر معقولی با مقایسه با سال قبل همان مؤسسه یا سال جاری مؤسسات مشابه ملاحظه گردد که در این صورت ممیز مالیاتی باید نظر خود را با‌ذکر دلیل کتباً به ممیز کل گزارش دهد گزارش ممیز مالیاتی با اظهار نظر ممیز کل به ضمیمه گزارش حسابدار رسمی در صورتی که وجود داشته باشد‌ظرف ده روز برای رسیدگی به کمیسیونی متشکل از ممیز کل مربوط - نماینده بانک ملی محل - نماینده اتاق بازرگانی و صنایع و معادن ایران یا اتاق‌اصناف حسب مورد مطرح می‌شود. کمیسیون مکلف است با احضار مؤدی نظر خود را که به اکثریت آراء مناط اعتبار خواهد بود ظرف 30 روز نسبت‌به قبول یا رد دفتر صریحاً اعلام کند.
‌ماده 6 - عبارت زیر به آخر تبصره ماده 78 اضافه می‌شود:
"‌حکم قسمت اخیر شامل پیمانی نیز می‌باشد که پیمانکار با مشارکت یکی از مؤسسات دولتی یا شرکتهای دولتی موضوع پیمان را انجام داده و برای آن‌حساب جداگانه تنظیم شده باشد ولو آن که هر یک از طرفین منفرداً پیمان‌های دیگری در دست اجرا داشته باشند".
‌ماده 7 - عبارت زیر به آخر متن بند ت ماده 80 اضافه می‌شود:
"‌در مورد پیمانهایی که پیشنهاد آن از اول سال 1352 به بعد تسلیم شده باشد درآمدهای مشمول ماده 76 و تبصره آن کماکان از ده درصد مالیات شرکت‌معاف می‌باشند ولی کل درآمد به شرح زیر مشمول مالیات خواهد بود".
‌ماده 8 - در تبصره یک ماده 81 بعد از عبارت "‌حساب سود و زیان" عبارت "‌متکی به دفاتر قانونی" اضافه و عبارت "‌و ماده 170" حذف می‌شود.
‌ماده 9 - ماده 82 و تبصره آن به شرح زیر اصلاح می‌شود:
‌ماده 82 - درآمد مشمول مالیات در مورد مؤسسات بیمه ایرانی و یا نمایندگی مؤسسات بیمه خارجی که مجاز به انجام معاملات بیمه در ایران می‌باشند‌با رعایت تبصره 7 این ماده عبارت است از:
1 - ذخائر فنی بیمه‌های زندگی در آخر سال مالی قبل.
2 - ذخائر فنی بیمه‌های غیر زندگی در آخر سال مالی قبل.
3 - حق بیمه دریافتی بیمه‌های زندگی در معاملات بیمه مستقیم پس از کسر برگشتی‌ها.
4 - حق بیمه بیمه‌های غیر زندگی در معاملات بیمه مستقیم پس از کسر برگشتی‌ها.
5 - حق بیمه بیمه‌های اتکایی قبولی پس از کسر برگشتی‌ها.
6 - کارمزدها و مشارکت در سود معاملات بیمه‌های اتکایی واگذاری.
7 - بهره سپرده‌های بیمه‌گر اتکایی نزد بیمه‌گر واگذارکننده.
8 - سهیم بیمه‌گران اتکایی بابت بازخرید و سرمایه و مستمریهای بیمه‌های زندگی.
9 - سهم بیمه‌گران اتکایی بابت خسارات پرداختی در بیمه‌های غیر زندگی.
10 - سایر درآمدها.
‌پس از کسر:
1 - هزینه تمبر قراردادهای بیمه.
2 - هزینه‌های پزشکی بیمه‌های زندگی.
3 - کارمزدهای پرداختی از بابت معاملات بیمه مستقیم.
4 - تخفیف در حق بیمه معاملات بیمه مستقیم.
5 - حق بیمه بیمه‌های اتکایی واگذاری.
6 - سهم صندوق تأمین خسارتهای بدنی از حق بیمه بیمه اجباری مسئولیت مدنی دارندگان وسائل نقلیه موتوری زمینی در مقابل شخص ثالث.
7 - مبالغ پرداختی از بابت بازخرید و سرمایه و مستمریهای بیمه‌های زندگی.
8 - سهم مشارکت بیمه‌گذاران در منافع.
9 - خسارات پرداختی از بابت بیمه‌های غیر زندگی.
10 - کارمزدها و سهم مشارکت بیمه‌گران در سود معاملات بیمه‌های اتکایی قبولی.
11 - بهره متعلق به سپرده‌های بیمه‌های اتکایی واگذاری.
12 - ذخائر فنی بیمه‌های زندگی در آخر سال مالی مورد رسیدگی.
13 - ذخائر فنی بیمه‌های غیر زندگی در آخر سال مالی مورد رسیدگی.
14 - سایر زمینه‌ها و استهلاکات قابل قبول.
‌تبصره 1 - انواع ذخائر فنی مؤسسات بیمه (‌اندوخته‌های فنی موضوع ماده 61 قانون تأسیس بیمه مرکزی ایران و بیمه‌گری) برای هر یک از رشته‌های‌بیمه و میزان و طرز محاسبه آنها به موجب آیین‌نامه‌ای خواهد بود که از طرف بیمه مرکزی ایران تهیه و پس از موافقت وزارت دارایی به تصویب شورای‌عالی بیمه خواهد رسید.
‌تبصره 2 - انواع ذخائر فنی بیمه مرکزی ایران برای هر یک از رشته‌های بیمه و میزان و طرز محاسبه آنها از طرف مجمع عمومی بیمه مرکزی ایران تعیین‌خواهد شد.
‌تبصره 3 - در معاملات بیمه مستقیم حق بیمه و کارمزدها و تخفیف حق بیمه و سهم مشارکت بیمه‌گذاران در منافع با رعایت ضوابط مقرر از طرف‌شورای عالی بیمه خواهد بود. کلیه اقلام مزبور به استثناء کارمزد باید در قرارداد بیمه ذکر شده باشد.
‌تبصره 4 - اقلام مربوط به معاملات بیمه‌های اتکایی در داخل کشور اعم از قبولی یا واگذاری بر اساس شرایط قراردادها و یا توافقهای مؤسسات بیمه‌ذیربط خواهد بود.
‌تبصره 5 - اقلام مربوط به معاملات بیمه‌های اتکایی با خارج از کشور اعم از قبولی یا واگذاری در مورد مؤسسات بیمه به استثنای شرکت سهامی بیمه‌ایران بر اساس شرایط قراردادها و یا توافقهایی است که مورد تأیید بیمه مرکزی ایران باشد.
‌تبصره 6 - مؤسسات بیمه مکلفند پنجاه درصد کلیه ذخائر فنی آخر سال قبل خود را پس از کسر مانده وامها در تاریخ مذکور که به موجب شرایط‌قراردادهای بیمه زندگی پرداخت شده است به مصرف خرید اسناد خزانه یا اوراق قرضه دولتی برسانند و گواهی تودیع آنها را در بانک مرکزی ایران به‌ضمیمه اظهارنامه مالیاتی تسلیم نمایند. آن قسمت از بهره اوراق یا اسناد مذکور که به ذخائر فنی مربوط اضافه شود جزء درآمد مشمول مالیات نخواهد‌بود و آن قسمت از بهره که به ذخائر فنی اضافه نمی‌شود به درآمد مشمول مالیات اضافه خواهد شد. در صورتی که کمتر از میزان مقرر به مصرف خرید‌اوراق قرضه و اسناد خزانه رسیده باشد بهره مابه‌التفاوت بر اساس بالاترین نرخ اوراق قرضه در سال مالی مربوط محاسبه و به درآمد مشمول مالیات‌اضافه خواهد شد.
‌تبصره 7 - در سال 1352 خسارات مربوطه به قراردادهای بیمه غیر زندگی که در سال مزبور یا سنوات قبل از آن صادر شده است از محل ذخائر فنی غیر‌زندگی آخر سال 1351 پرداخت می‌شود و در صورتی که این خسارات مازاد بر ذخائر مزبور باشد. مازاد به عنوان هزینه در حساب سود و زیان سال1352 منظور خواهد شد و در صورتی که ذخائر مزبور از خسارات مذکور در فوق بیشتر باشد مازاد به حساب مخصوصی به نام ذخیره فنی احتیاطی‌منظور خواهد شد. استفاده از حساب مزبور جز در مواردی که به موجب آیین‌نامه‌ای که با موافقت وزارت دارایی به تصویب شورای عالی بیمه می‌رسد‌ممنوع است و در غیر این صورت در سال مربوط به جمع درآمد مشمول مالیات مؤسسه اضافه خواهد شد.
‌تبصره 8 - درآمد مشمول مالیات در مورد مؤسسات بیمه خارجی که با انعقاد قرارداد و یا با توافقهایی بدون تأسیس شعبه یا نمایندگی از مؤسسات بیمه‌ایرانی یا نمایندگی مؤسسات بیمه خارجی در ایران بیمه اتکایی قبول کنند عبارت است از 12 درصد کل حق بیمه متعلق به آنها در سال مالیاتی بر اساس‌قراردادها و یا توافقهای مربوط بدون احتساب هر گونه هزینه ولی در صورتی که مؤسسات بیمه ایرانی در کشور متبوع مؤسسه بیمه‌گر اتکایی از‌پرداخت مالیات بر معاملات اتکایی معاف باشند مؤسسه مزبور نیز از پرداخت مالیات دولت ایران معاف است. مؤسسات بیمه ایرانی یا نمایندگی‌مؤسسات بیمه خارجی در ایران مکلفند در موقع تخصیص حق بیمه به نام بیمه‌گر اتکایی خارجی مشمول مالیات موضوع این تبصره دو درصد آن را به‌عنوان علی‌الحساب مالیاتی بیمه‌گر اتکایی کسر نمایند. وجوه کسر شده در هر ماه را منتهی تا دهم ماه بعد به ضمیمه صورتی حاوی مشخصات بیمه‌گر‌اتکایی و حق بیمه متعلق به حوزه مالیاتی پرداخت نمایند.
‌ماده 10 - عبارت زیر به عنوان تبصره 4 به ماده 83 اضافه می‌شود:
‌تبصره 4 - در صورتی که ترازنامه و حساب سود و زیان که در موعد مقرر تسلیم می‌شود به تصویب مجمع عمومی شخص حقوقی نرسیده باشد قبول‌آن برای تشخیص درآمد مشمول مالیات موکول به آن است که ظرف یک ماه از تاریخ تسلیم ترازنامه و حساب سود و زیان، مصوبه مجمع عمومی به‌حوزه مالیاتی تسلیم شود.
‌ماده 11 - به آخر بند 3 ماده 95 عبارت "‌و همچنین هزینه پذیرایی نمایندگان مجلسین از اول شهریور ماه 1350 بر اساس تصمیم هیأت رئیسه‌مجلسین" و در آخر بند 7 ماده مزبور عبارت "‌و لباس و یا وجوه نقدی که بابت لباس به افراد نیروهای مسلح شاهنشاهی داده می‌شود" اضافه می‌شود.
‌ماده 12 - عبارت زیر به عنوان تبصره 5 به ماده 110 اضافه می‌شود:
‌تبصره 5 - در مورد موقوفاتی که به اجاره طویل‌المدت که کمتر از 25 سال نباشد واگذار و تمام مبلغ مال‌الاجاره یک جا دریافت و حداکثر ظرف مدت‌شش ماه طبق گواهی اداره اوقاف صرف خرید مال غیر منقول دیگری به نام موقوفه شود و منافع آن به مصرف مقرر در وقفنامه برسد مال‌الاجاره مزبور‌مشمول مالیات املاک نخواهد بود و فقط موقوف‌علیهم یا موقوفه حسب مورد نسبت به منافع حاصل از مال‌الاجاره غیر منقول خریداری شده طبق‌مقررات مربوط در قانون مالیاتهای مستقیم مشمول مالیات می‌باشند و مقررات این تبصره شامل اجاره‌های از اول سال 1346 به بعد نیز خواهد بود و‌مهلت مقرر در فوق از تاریخ تصویب این اصلاحیه محاسبه خواهد شد.
‌ماده 13 - عبارت زیر به عنوان ماده 110 مکرر اضافه می‌شود:
"‌ماده 110 مکرر - اشخاص حقیقی یا حقوقی که ظرف پنج سال از تاریخ تصویب این اصلاحیه واحدهای ده طبقه یا بیشتر مسکونی در محدوده شهرها‌ایجاد می‌نمایند نسبت به درآمدی که از فروش یا اجاره واحدهای مذکور ظرف ده سال از تاریخ اختتام بنا تحصیل می‌کنند از پرداخت مالیات معاف‌هستند."
‌ماده 14 - اصلاحات زیر در ماده 116 به عمل می‌آید:
‌الف - عبارت زیر به آخر تبصره 3 ماده 116 اضافه می‌شود.
"‌حکم قسمت اخیر این تبصره شامل سود سهام پرداختی به کانون پرورش فکری کودکان و نوجوانان و انجمن ملی حمایت کودکان و سازمان ملی رفاه‌نابینایان و جمعیت کمک به جذامیان و بنیاد فرهنگی فرح پهلوی و بنیاد فرهنگ ایران و جمعیت حمایت کودکان بی‌سرپرست و پیشاهنگی دختران‌وابسته به سازمان ملی پیشاهنگی ایران و جمعیت مبارزه با سرطان و فدراسیون ورزشی کر و لالهای ایران بابت عملکرد سال 1346 به بعد نیز خواهد‌بود".
ب - عبارت زیر به عنوان تبصره 7 به ماده 116 اضافه می‌شود:
‌تبصره 7 - شرکتهایی که حداقل نود درصد سهام آنها متعلق به شرکتی باشد که دارای شرایط زیر است:
1 - فعالیت آن منحصر به سرمایه‌گذاری در شرکت‌های دیگر باشد.
2 - سهام آن بانام باشد.
3 - تعداد سهامداران آن از هزار نفر کمتر نباشد.
4 - هیچ یک از سهامداران آن بیش از ده درصد سرمایه شرکت را نداشته باشند.
5 - سهام آن در بورس پذیرفته شده باشد.
‌از معافیتها و مزایای مقرر در متن این ماده و تبصره یک آن و ماده 119 و قسمت اخیر جزء یک بند ت ماده 80 بدون احتیاج به قبولی سهام آنها در بورس‌استفاده خواهند نمود مشروط بر این که حسابرسی شرکت سرمایه‌گذار و شرکتهای دیگر وسیله مؤسسات حسابرسی موضوع تبصره ماده 277 انجام و‌ترازنامه و حساب سود و زیان تلفیقی برای کلیه این شرکتها تنظیم و حسابرسی شده و به بورس ارائه شده باشد.
‌در مواردی که حساب این قبیل شرکتها وسیله دو یا چند مؤسسه حسابرسی مورد رسیدگی قرار گرفته باشد مؤسسات حسابرسی مزبور مکلفند‌اطلاعات لازم را بین خود مبادله نمایند و مؤسسه حسابرسی شرکت سرمایه‌گذار باید نسبت به کلیه اقلام ترازنامه و حساب سود و زیان تلفیقی اظهار نظر ‌نموده و صحت آنها را تأیید نماید.
ج - عبارت زیر به عنوان تبصره 8 به ماده 116 اضافه می‌شود:
‌تبصره 8 - وجوهی که شرکت شیلات جنوب بابت مالیات تا آخر سال 1352 مؤسسات طرف قرارداد خود تعهد پرداخت آن را نموده است وصول و‌معادل آن از محل درآمد عمومی در وجه شرکت مسترد خواهد شد.
‌ماده 15 - در ماده 122 بعد از عبارت "‌گواهی نماید" عبارت "‌و همچنین حق بیمه پرداختی هر شخص حقیقی به مؤسسات بیمه ایرانی بابت بیمه‌عمر تا سه هزار ریال در ماه" اضافه می‌شود.
‌ماده 16 - ماده 130 و تبصره‌های آن به شرح زیر اصلاح می‌شود:
‌ماده 130 - جدول ضرائب تشخیص درآمد مشمول مالیات به ترتیب زیر تنظیم و ابلاغ می‌گردد:
‌الف - برای تعیین ضرائب هر سال کمیسیونی مرکب از نمایندگان وزارت دارایی و بانک مرکزی ایران و نماینده اتاق اصناف در مورد اصناف و نماینده‌نظام پزشکی در مورد مشاغل وابسته به پزشکی و نماینده اتاق بازرگانی و صنایع و معادن ایران در مورد سایر مشاغل در وزارت دارایی تشکیل می‌شود‌و با توجه به جریان معاملات و اوضاع و احوال اقتصادی ضرائب مربوط به مالیات‌های حوزه تهران را نسبت به هر یک از قرائن مذکور در ماده 128‌درباره مؤدیان مختلف بر حسب نوع مشاغل به طور تفکیک تعیین و فهرست آن را به وزارت دارایی تسلیم می‌نماید.
‌تصمیمات این کمیسیون از طرف وزارت دارایی به عنوان جدول ضرائب حوزه تهران برای اجراء ابلاغ خواهد شد.
ب - جدول مذکور در بند الف از طرف وزارت دارایی به ادارات دارایی شهرستانها ارسال می‌گردد به محض وصول جدول مذکور کمیسیونی مرکب از‌پیشکار دارایی در مرکز استان و رئیس دارایی در سایر شهرستانها و رئیس بانک ملی ایران و رئیس اتاق اصناف در مورد اصناف و نماینده نظام پزشکی‌در مورد مشاغل وابسته به پزشکی و رئیس اتاق بازرگانی و صنایع و معادن ایران در مورد سایر مشاغل تشکیل می‌شود کمیسیون مزبور جدول رسیده را‌مبنای مطالعه قرار داده و با توجه به اوضاع و احوال اقتصادی خاص حوزه مالیاتی خود در صورت اقتضاء تغییرات لازم در ارقام آن با ذکر دلیل به عمل‌خواهد آورد.
‌نتیجه بررسی کمیسیون به مرکز گزارش شده و از طرف وزارت دارایی مورد بررسی قرار می‌گیرد و تا حدی که دلائل اقامه شده برای تغییرات ارقام‌جدول قانع‌کننده به نظر برسد جدول از طرف وزارت دارایی اصلاح و به عنوان جدول ضرائب به دارایی مربوط ابلاغ خواهد شد.
‌تبصره 1 - در نقاطی که اتاق اصناف یا اتاق بازرگانی و صنایع و معادن ایران یا نظام پزشکی تشکیل نشده است نماینده انجمن شهر حسب مورد به جای‌هر یک از رؤسای اتاقها و نظام مزبور در کمیسیون ضرائب شرکت خواهد نمود.
‌تبصره 2 - حضور نماینده وزارت دارایی و نماینده بانک برای رسمیت جلسات کمیسیون ضروری است و تصمیمات کمیسیون به اکثریت آراء حاضرین‌در جلسه رسمی مناط اعتبار است.
‌تبصره 3 - ضریب مالیاتی در مواردی که درآمد مشمول مالیات موضوع این قانون باید علی‌الرأس تشخیص شود در صورتی که به موجب این قانون یا‌طبق جدول ضرائب برای آن ضرئبی تعیین نشده باشد کمیسیون تشخیص محل تعیین خواهد شد.
‌تبصره 4 - کمیسیون می‌تواند نماینده اتحادیه هر رشته یا صنف را برای ادای توضیحات در جلسه کمیسیون ضرائب دعوت نماید.
‌ماده 17 - عبارت زیر به عنوان تبصره 4 به ماده 132 اضافه می‌شود:
‌تبصره 4 - مهلت تسلیم اظهارنامه تکمیلی مربوط به درآمد سالهای 1346 تا آخر سال 1351 مؤدیان مشمول ماده 131 تا پایان تیر ماه 1353 تمدید‌می‌شود.
‌ماده 18 - در بند الف ماده 142 عبارت "‌پنج هزار ریال" به عبارت "‌پنجاه هزار ریال" اصلاح می‌شود.
‌ماده 19 - در ماده 149 بعد از عبارت "‌مدت 3 ماه" عبارت "‌و در موارد اجرای بند 3 ماده 61 مدت شش ماه" اضافه می‌شود.
‌ماده 20 - در ماده 170 بعد از عبارت "‌مرور زمانی مالیاتی" عبارت "‌مقرر در ماده 150" اضافه می‌شود.
‌ماده 21 - در بند الف ماده 174 عبارت (‌دو میلیون ریال) به عبارت (‌پنج میلیون ریال) اصلاح می‌شود.
‌ماده 22 - ماده 178 و تبصره آن به شرح زیر اصلاح می‌شود:
‌ماده 178 - مالیات بر ارث به نسبت سهم‌الارث از ورثه گرفته می‌شود و نرخ آن به شرح زیر خواهد بود:
طبقه اول طبقه دوم طبقه سوم --------------------------------------------------------------
‌تا 500000 ریال معاف 25% 40%
‌از 500001 ریال تا 750000 ریال معاف 30% 45%
‌از 750001 ریال تا 1000000 ریال معاف 35% 50%
‌از 1000001 ریال تا 2000000 ریال 10% 40% 55%
‌از 2000001 ریال تا 3000000 ریال 15% 45% 60%
‌از 3000001 ریال تا 4000000 ریال 20% 50% 65%
‌از 4000001 ریال تا 6000000 ریال 25% 55% 70%
‌از 6000001 ریال تا 8000000 ریال 30% 60% 75%
‌از 8000001 ریال تا 10000000 ریال 35% 65% 80%
‌از 10000001 ریال تا 20000000 ریال 40% 70% 85%
‌از 20000001 ریال به بالا 45% 75% 90%

‌تبصره 1 - در صورتی که هر یک از وراث طبقه اول صغیر باشد یا منحصراً به تحصیل اشتغال داشته باشد مالیات بر ارث سهم‌الارث او را از 1500000‌ریال تقلیل نخواهد داد و آن قسمت از مالیات که سهم‌الارث او را از این مبلغ تقلیل دهد بخشوده خواهد شد.
‌تبصره 2 - هر گاه در بین وراث عیال یا حداقل یک فرزند صغیر یا فرزندی که سن او بیست و پنج سال تمام یا کمتر بوده و به تحصیل اشتغال دارد وجود‌داشته باشد و خانه یا آپارتمانی جزء ماترک باشد جمع معافیتهای سهم‌الارث حسب مورد به شرح زیر افزایش می‌یابد:¤‌الف - در مورد خانه تا ارزش خانه یا مبلغ پنج میلیون ریال هر کدام کمتر است.
ب - در مورد آپارتمان تا ارزش آپارتمان یا مبلغ شش میلیون ریال هر کدام کمتر است و در صورتی که جمع معافیتهای سهم‌الارث معادل یا بیشتر از‌نصاب‌های مذکور در این تبصره باشد حکم این تبصره جاری نخواهد بود.
‌ماده 23 - عبارت زیر به آخر تبصره یک ماده 180 اضافه می‌شود:
"‌در تمام موارد مذکور در این تبصره مالیاتهایی که بر اساس بند الف ماده 174 وصول می‌شود از ارزش انتقالات قبل از فوت کسر خواهد شد".
‌ماده 24 - عبارت زیر به آخر تبصره 1 ماده 208 اضافه می‌شود:
"‌افزایش سرمایه در مورد شرکتهایی که قبلاً سرمایه خود را کاهش داده‌اند تا میزانی که حق تمبر سهام آن پرداخت شده مشمول حق تمبر مجدد نخواهد‌بود و از مطالبه حق تمبر متعلق به افزایش سرمایه که قبل از تاریخ اجرای این اصلاحیه به عمل آمده است تا میزانی که حق تمبر آن پرداخت شده‌خودداری خواهد شد".
‌ماده 25 - در تبصره 5 ماده 214 عبارت "‌پرداخت مالیات" به عبارت "‌جریمه‌ای معادل بیست درصد مالیاتی که با فرض بایر بودن زمین به آن تعلق‌می‌گرفت" اصلاح می‌شود.
‌ماده 26 - عبارت زیر به آخر تبصره ماده 219 اضافه می‌شود:
"‌همچنین در مواردی که محل فعالیت عمده شرکت با مراکز امور اداری آن متفاوت است رسیدگی به پرونده مالیاتی شرکت را به حوزه مالیاتی محل‌فعالیت عمده شرکت احاله نماید".
‌ماده 27 - بند 3 ماده 244 به شرح زیر اصلاح می‌شود:
3 - "‌نماینده نظام پزشکی در مورد درآمد مربوط به امور پزشکی نماینده کانون وکلا در مورد درآمد حاصل از وکالت و مشاوره حقوقی نماینده‌سندیکاهای مهندسین مربوط در مورد امور ساختمانی و تأسیسات یا مهندسی مشاور و دفاتر فنی - نمایند اتاق اصناف در مورد اصناف، نماینده کانون‌سردفترداران در مورد صاحبان دفاتر اسناد رسمی نماینده انجمن شهر در مورد بند ت ماده 38 - نماینده اتاق بازرگانی و صنایع و معادن ایران برای انواع‌درآمدهای دیگر و در نقاطی که مراجع مزبور تشکیل نشده است یکی از معتمدین محل که به امور مالیاتی رشته مخصوص به هر نوع فعالیت بصیر و‌مطلع باشد به انتخاب انجمن شهر و در غیاب انجمن شهر به انتخاب فرماندار".
‌ماده 28 - در ماده 256 بعد از عبارت "‌موضوع ماده 269" عبارت "‌یا به موجب حکم وزیر دارایی اضافه می‌شود.
‌ماده 29 - عنوان تبصره ماده 320 به تبصره 1 اصلاح و عبارت زیر به عنوان تبصره 2 به ماده مزبور اضافه می‌شود.
‌تبصره 2 - به وزیر دارایی اجازه داده می‌شود زیان دیرکرد بقایای مالیاتی قبل از سال 1346 مؤدیانی را که بدهی خود را نقداً پرداخت یا تقسیط کرده یا‌می‌کنند معاف کند.
‌ماده 30 - مقررات این اصلاحیه جز در مواردی که مبدأ دیگری برای آن تعیین شده است از اول سال 1353 لازم‌الاجراء می‌باشد و اصلاحات مربوط‌به مواد 174 و 178 شامل مواردی می‌شود که سبب تعلق مالیات از اول سال 1353 به بعد حاصل شود.
‌قانون فوق مشتمل بر سی ماده پس از اظهار ملاحظات مجلس سنا در جلسه روز چهارشنبه 1352.11.24، در جلسه روز سه‌شنبه چهاردهم اسفند ماه‌یک هزار و سیصد و پنجاه و دو شمسی به تصویب مجلس شورای ملی رسید.
‌رییس مجلس شورای ملی - عبدالله ریاضی

