
                            شماره۹۲۸/۲۱۷/۱/۷۴۰۳۷                                    ۲۴/۱۰/۱۳۹۳

مدیرعامل محترم روزنامه رسمی کشور
جناب آقای محمد سینجلی جاسبی
خواهشمند است دستور فرمایید یک نسخه از اساسنامه مصوب سازمان پدافند غیرعامل کشور که پس از تصویب مقام معظم رهبری (مدظله العالی) طی نامه شماره: ۹۴۵۰۲/۲۰/۲ف ک . مورخ ۱۷/۹/۱۳۹۳ به شرح پیوست ابلاغ گردیده، در روزنامه رسمی کشور منتشر گردد.

رئیس و دبیر کمیته سازمان پدافند غیرعامل کشور سرتیپ پاسدار دکتر غلامرضا جلالی

اساسنامه سازمان پدافند غیرعامل کشور ستاد کل نیروهای مسلح 

بسم الله الرحمن الرحیم
مقدمه:
ماده ۱ـ نام سازمان پدافند غیرعامل کشور یک سازمان (نهاد) حاکمیتی (لشکری و کشوری) بوده که به منظور افزایش بازدارندگی، کاهش آسیب پذیری، تداوم فعالیت های ضروری،
تسهیل مدیریت بحران، ارتقای پایداری ملی در برابر انواع تهدید و اقدامات خصمانه دشمن که در این اساسنامه به اختصار «سازمان» نامیده می شود در چارچوب و در جهت تحقق منویات و سیاست های ابلاغی و به فرمان مقام معظم رهبری تشکیل می گردد.
ماده ۲ـ تعاریف و اصطلاحات
۱ـ سازمان ـ سازمان پدافند غیرعامل کشور که اختصاراً سازمان نامیده می شود.
۲ـ ستاد کل ـ ستاد کل نیروهای مسلح کشور که اختصاراً ستاد کل نامیده می شود.
۳ـ دستگاه اجرایی ـ کلیه دستگاه های اجرایی کشور موضوع قانون مدیریت خدمات کشوری در سطوح ملی تابعه ملی و استانی که اختصاراً دستگاه اجرایی نامیده می شود.
۴ـ کمیته دائمی ـ کمیته دائمی پدافند غیرعامل کشور که اختصاراً کمیته دائمی نامیده می شود.
۵ـ پدافند غیرعامل ـ به مجموعه اقداماتی که بدون بکارگیری سلاح و تجهیزات نظامی بکار گرفته شود و در نتیجه باعث کاهش آسیب پذیری، افزایش پایداری ملی، تسهیل مدیریت بحران، تداوم کارکرد فعالیت های ضروری و تولید بازدارندگی دفاعی در برابر تهدیدات و اقدامات نظامی دشمن می گردد اطلاق می شود.
ماده ۳ـ شخصیت حقوقی
«سازمان» نهادی حاکمیتی (لشکری و کشوری) است که دارای شخصیت حقوقی و استقلال مالی و اداری همطراز با وزرا و به لحاظ ساختاری (به مثابه یک نیرو) بوده، در تابعیت ستاد کل نیروهای مسلح و در جهت تحقق تدابیر و منویات و سیاست های ابلاغی مقام معظم رهبری و در چارچوب مقررات این اساسنامه، قوانین نیروهای مسلح و سایر قوانین و مقررات مربوطه کشور اداره می گردد.
ماده ۴ـ مرکز و محل استقرار
محل استقرار اصلی سازمان در تهران و شعب استانی آن در مراکز استان ها می باشد و برای انجام مأموریت های خود نسبت به تشکیل ساختارها و واحدهای سازمانی مشابه و همطراز مورد نیاز در استان ها و دستگاه های اجرایی اقدام می نماید.
ماده ۵ـ مدت فعالیت
مدت فعالیت سازمان از زمان تأسیس نامحدود بوده و انحلال و یا توقف مأموریت آن منوط به تصویب مقام معظم رهبری می باشد.
ماده ۶ـ مأموریت
سیاست گذاری، برنامه ریزی، هدایت، سازماندهی، نظارت و راهبری موضوع پدافند غیرعامل و دفاع غیرنظامی در چارچوب و در جهت تحقق سیاست های ابلاغی و فرامین حضرت امام خامنه ای و قوانین موضوعه کشور از طریق فرهنگ سازی و آموزش عمومی و تخصصی، آمادگی و ارتقا مقاومت ملی، پایش تهدیدات، طبقه بندی و سطح بندی مراکز و حوزه ها، کاهش آسیب پذیری ها، نهادینه سازی اصول، الزامات و ملاحظات فنی مهندسی پدافند غیرعامل در ذات طرح ها و پروژه های ملی، استانی موضوعی کشور، تسهیل مدیریت بحران و تداوم کارکردهای ضروری کشور، صیانت و کمک به اداره مردم در راستای مصون سازی کشور در برابر انواع تهدیدات دشمن.
ماده ۷ـ ارکان سازمان عبارتند از:
الف: کمیته دائمی (شورای عالی)
ب: رئیس سازمان
ج: کمیته پدافند غیرعامل دستگاه های اجرایی و استان های کشور
ماده ۸ـ کمیته دائمی
کمیته دائمی متشکل از رئیس ستاد کل به عنوان رئیس، رئیس سازمان پدافند غیرعامل به عنوان دبیر و حضور وزرای کشور، دفاع، و معاون برنامه ریزی و نظارت راهبردی ریاست جمهوری و رئیس کمیسیون امنیت ملی مجلس شورای اسلامی و یکی از معاونین ستاد کل نیروهای مسلح تشکیل می شود و مصوبات آن با ابلاغ دبیر کمیته دائمی در کلیه دستگاه های اجرایی لازم الاجرا می باشد.
ماده ۹ـ وظایف و اختیارات کمیته دائمی عبارت است از:
۱. تصویب سیاست ها و راهبردهای عمده پدافند غیرعامل کشور
۲. تصویب برنامه های کلان (۵ ساله) پدافند غیرعامل کشور
۳. تصویب سطح بندی و اولویت بندی مراکز تحت پوشش براساس پیشنهاد سازمان
۴. تصویب آیین نامه های اجرایی لازم در جهت هماهنگی های بین دستگاهی در خصوص پدافند غیرعامل
تبصره ۱ـ مصوبات کمیته دائمی پدافند غیرعامل کشور با ابلاغ دبیر کمیته دائمی برای کلیه دستگاه ها و نهادها لازم الاجرا می باشد.
تبصره ۲ـ آیین نامه اجرایی داخلی کمیته دائمی توسط دبیر کمیته دائمی تهیه و به تصویب رئیس کمیته دائمی می رسد.
ماده ۱۰ـ وظایف سازمان
الف: وظایف ستادی
۱. تبیین و برآورد تهدیدات دشمن در حوزه های مختلف
۲. راهبری و هدایت و اجرای طرح های پدافند غیرعامل
۳. ارزیابی فنی پدافندی طرح های پدافند غیرعامل تهیه شده توسط کمیته دستگاه های اجرایی
۴. نظارت بر اجرای پدافند غیرعامل دستگاه های اجرایی
۵. تصویب ضوابط، استانداردها و دستورالعمل های (عمومی و تخصصی) موضوع پدافند غیرعامل
۶. تعیین مصادیق تأسیسات زیربنایی، ساختمان های حساس و شریان های اصلی و حیاتی کشور
۷. تصویب طرح های پدافند غیرعامل دستگاه ها و تأیید اعتبار مورد نیاز آنها
۸. بررسی و تأیید نتایج ارزیابی ها از اجرای طرح های پدافند غیرعامل
۹. ایجاد هماهنگی لازم بین دستگاه های اجرایی در حوزه پدافند غیرعامل
۱۰. نهادینه سازی اصول و الزامات و ملاحظات فنی و مهندسی پدافند غیرعامل در ذات طرح های توسعه ای کالبدی کشور اعم از ملی، موضوعی، استانی، شهری و آمایشی کشور
۱۱. تعامل سازنده با نهادهای قانون گذار و تنظیم کننده برنامه های موضوعی و پنج ساله کشور در جهت نهادینه سازی پدافند غیرعامل در آنها
۱۲. تهیه و تدوین و ابلاغ نظامات فنی و اجرایی طرح های پدافند غیرعامل کشور
ب: وظایف عملیاتی
۱. سازماندهی، طرح ریزی، هدایت و راهبری عملیات پدافندی مقابله با تهدیدات نوین دشمن
۲. هدایت و راهبری مقابله با تهدیدات نوین (سایبری، زیستی، پرتوی، شیمیایی، اقتصادی) با تشـکیل و سازماندهی قرارگاه های پدافند غیرعامل در موضوعات مرتبط با تهدید.
۳. هدایت، راهبری، مدیریت و کنترل سامانه های مرتبط با پدافند غیرعامل کشور در برابر تهدیدات نوین.
۴. ارتقای آمادگی دستگاه های اجرایی برای تداوم چرخه تولید و خدمات در مقابله با انواع تهدیدات
۵. بکارگیری ظرفیت ها و منابع کشور در حوزه های مختلف برای انجام تمهیدات لازم پدافند غیرعامل
۶. فرهنگ سازی و آماده سازی دستگاه های اجرایی و استان های کشور برای کمک و اداره و هدایت مردم در شرایط بحرانی.
ماده ۱۱ـ وظایف کمیته پدافند غیرعامل دستگاه های اجرایی و استان ها
۱ـ مسئولیت پدافند غیرعامل در دستگاه های اجرایی به عهده رئیس دستگاه اجرایی می باشد.
۲ـ مسئولیت پدافند غیرعامل در استان ها به عهده استانداران می باشد.
۳ـ رئیس دستگاه و استانداران می تواند یکی از معاونین خود را با اختیارات کافی بعنوان رئیس کمیته پدافند غیرعامل دستگاه منصوب و به سازمان معرفی نماید.
۴ـ بررسی و پیشنهاد سطح بندی و اولویت بندی مراکز و تأسیسات موجود و توسعه ای دستگاه اجرایی
۵ـ برنامه ریزی عملیاتی، راهبری و اجرای طرح ها و پروژه های پدافند غیرعامل در چارچوب نظام فنی و اجرایی پدافند غیرعامل کشور
۶ـ تهیه اسناد راهبردی، برنامه ها، موافقت نامه طرح ها، تأمین منابع مالی طرح های پدافند غیرعامل دستگاه اجرایی
۷ـ ایجاد ساختار مناسب جهت انجام مأموریت های پدافند غیرعامل در هماهنگی با سازمان
۸ـ کنترل و نظارت بر اعمال ضوابط و مقررات و دستورالعمل های ابلاغی پدافند غیرعامل در دستگاه اجرایی
۹ـ تهیه و تدوین استانداردها، آیین نامه ها و دستورالعمل های فنی و اجرایی دستگاه و نهادینه سازی آنها در ذات طرح های توسعه و کالبدی
۱۰ـ آماده سازی دستگاه اجرایی و استان جهت اداره امور مردم و تأمین نیازهای ضروری در شرایط بحران
۱۱ـ انجام آموزش ها و پژوهش های تخصصی در زمینه موضوعات پدافند غیرعامل مرتبط با دستگاه اجرایی
۱۲ـ ارائه گزارش اقدامات، وقایع و حوادث ناشی از بحران های طبیعی و غیرطبیعی و تهدیدات متوجه دستگاه اجرایی به سازمان
ماده ۱۲ـ حوزه فعالیت سازمان
دستگاه های اجرایی، بخش خصوصی، نهادهای عمومی غیردولتی و مردم نهاد، سازمان های کشوری و لشکری،
تبصره ـ در چارچوب دیپلماسی دفاعی کشور خدمات پدافند غیرعامل با تصویب کمیته دائمی قابل تسری به سایر کشورها خواهد بود.
ماده ۱۳ـ رئیس سازمان
رئیس سازمان به عنوان بالاترین مقام اجرایی و نماینده قانونی سازمان بنا به پیشنهاد رئیس ستاد کل نیروهای مسلح و با توشیح و با حکم مقام معظم رهبری و فرماندهی کل قوا منصوب می گردد.
ماده ۱۴ـ وظایف و اختیارات رئیس سازمان عبارت است از:
۱. اداره، راهبری، هدایت و اجرای مأموریت های سازمان
۲. اجرای رهنمودها و تدابیر ابلاغی ستاد کل نیروهای مسلح و مقام معظم فرماندهی کل قوا.
۳. تصویب برنامه و بودجه سازمان و ابلاغ آن جهت اجرا.
۴. عضویت و شرکت در جلسات هیأت دولت، مجمع تشخیص مصلحت نظام و شورای عالی امنیت ملی
۵. عضویت در شوراهای عالی کشور شامل شورای ملی عتف، شورای عالی فضای مجازی، شورای عالی آمایش، شورای عالی ترافیک، شورای عالی سلامت، شورای عالی فرهنگی
۶. تصویب و ابلاغ برنامه های سالانه سازمان و دستگاه های اجرایی در چارچوب برنامه پنج ساله مصوب
۷. تهیه و تدوین آیین نامه های لازم و مرتبط با پدافند غیرعامل و ابلاغ به دستگاه های اجرایی جهت اجرا.
۸. تهیه تشکیلات و شرح وظایف تفصیلی سازمان و قرارگاه ها و مراکز وابسته.
۹. اجرای ضوابط، مقررات مصوب کمیته دائمی و صدور دستورالعمل های اجرایی لازم.
۱۰. اجرای سیاست ها و خط مشی ها، طرح ها و برنامه های مصوب و ابلاغی کمیته دائمی پدافند غیرعامل.
۱۱. تهیه گزارش عملکرد موردی و سالیانه از اقدامات انجام شده در سازمان و دستگاه های اجرایی کشور و ارائه به کمیته دائمی.
۱۲. اجرای وظایف محوله در چارچوب قوانین و مقررات حاکم بر کشور.
۱۳. ارائه پیشنهاد نصب و عزل معاونین، فرماندهان قرارگاه های تابعه و مراکز وابسته.
۱۴. امضای کلیه مکاتبات، اسناد تعهدآور، قراردادها و انجام معاملات و صدور اجازه پرداخت در قالب اعتبارات و آیین نامه های مصوب.
۱۵. افتتاح حساب نزد بانک ها و مؤسسات مالی و اعتباری و نیز نگهداری حساب ها و حفظ و حراست از اموال و دارایی های منقول و غیرمنقول سازمان.
۱۶. طرح و اقامه دعوی و دفاع از هرگونه دعوی علیه سازمان در مراجع قضایی، اداری و ... با اختیار تعیین وکیل یا نماینده حقوقی و حق تفویض اختیار لازم به آنان در راستای حفظ از منابع سازمان.
تبصره ۱ـ رئیس سازمان می تواند قسمتی از وظایف و اختیارات خود را به معاونان یا مدیران سازمان تفویض کند.
ماده ۱۵ـ انتصابات
انتصاب جانشین و معاونین سازمان با پیشنهاد رئیس سازمان و تصویب رئیس ستاد کل نیروهای مسلح صورت می گیرد.
ماده ۱۶ـ ساختار سازمانی
ساختار سازمانی مورد نیاز سازمان حداکثر تا سه ماه از تصویب این اساسنامه، توسط سازمان تهیه و به تأیید رئیس ستاد کل نیروهای مسلح خواهد رسید.
تبصره ـ آیین نامه اجرایی این بند توسط سازمان تهیه و به تأیید رئیس کمیته دائمی می رسد.
ماده ۱۷ـ منابع انسانی
نیروی انسانی مورد نیاز سازمان براساس روش جاری ستاد کل نیروهای مسلح از منابع انسانی نیروهای مسلح، وزارت خانه ها، سازمان ها و نهادهای زیر مجموعه دولت و بخش خصوصی تأمین گردد.
ماده ۱۹ـ بودجه طرح های پدافند غیرعامل
۱۹ـ۱. بودجه پدافند غیرعامل طرح های جدید اعم از (طرح های جدیدالاحداث، طرح های توسعه، طرح تملک دارایی های سرمایه ای) مشمول قوانین و مقررات برنامه ای و بودجه ای کشور، براساس ساز و کارهای پیش بینی شده در آن قوانین از جمله بند (الف) ماده ۲۱۵ قانون برنامه پنجم توسعه تأمین اعتبار می شود. دولت و دستگاه های اجرایی ملزم به تأمین اعتبار مورد نیاز پدافند غیرعامل طرح های مذکور در چارچوب مقررات و دستورالعمل های مربوط می باشند.
۱۹ـ۲. بودجه پدافند غیرعامل مراکز و تأسیسات ثقل و حائز اهمیت در دست بهره برداری کشور براساس مطالعات و برآوردهای انجام شده از سوی دستگاه های اجرایی مربوطه پیش بینی و در قالب طرح های ردیف دار پدافند غیرعامل دستگاه در قانون بودجه لحاظ و تأمین اعتبار می شود.
۱۹ـ۳. دستگاه های اجرایی و شرکت های دولتی تابعه مجازند بخشی از درآمدهای اختصاصی دستگاه از جمله: مازاد درآمدهای تکلیفی، درآمدهای داخلی، اعتبار فاقد ردیف و غیره خود را براساس مصوبه و مجوز کمیته دائمی پدافند غیرعامل کشور و نظارت سازمان پدافند غیرعامل کشور در طرح های پدافند غیرعامل مصوب هزینه نمایند.
۱۹ـ۴. شرکت های خصوصی و شبه دولتی ملزم به تأمین اعتبار مورد نیاز جهت رعایت پدافند غیرعامل در زیرساخت های حائز اهمیت واگذار شده در قالب اصل ۴۴ قانون اساسی و ضوابط ایجاد آن زیرساخت ها در قالب بخش خصوصی از منابع داخلی شرکت می باشند.
ماده ۲۰ـ بودجه جاری سازمان و دستگاه های تابعه آن
۲۰ـ۱. بودجه جاری سالانه سازمان در ردیف اعتبارات ستاد کل نیروهای مسلح برآورد و تأمین اعتبار می گردد.
۲۰ـ۲. بودجه جاری سالانه قرارگاه های عملیاتی و ساختارهای اجرایی پدافند غیرعامل در دستگاه های اجرایی توسط سازمان برآورد و جهت درج در لایحه بودجه کل کشور به معاونت برنامه ریزی و نظارت راهبردی رئیس جمهوری ارسال می شود.
۲۰ـ۳. بودجه مورد نیاز طرح های ویژه و دارای طبقه بندی سازمان پدافند غیرعامل کشور توسط سازمان برآورد و در قالب طرح های ردیف دار ویژه به معاونت برنامه ریزی و نظارت راهبردی ارسال می شود.
ماده ۲۱ـ دارایی های سازمان اعم از تأسیساتی و تجهیزاتی توسط ستاد کل نیروهای مسلح و مطابق با ضوابط و مقررات مربوطه تأمین می گردد.
ماده ۲۲ـ مرجع پیشنهاد اصلاح، تغییر و تفسیر این اساسنامه، ستاد کل نیروهای مسلح می باشد که به تصویب مقام معظم رهبری می رسد.
                        