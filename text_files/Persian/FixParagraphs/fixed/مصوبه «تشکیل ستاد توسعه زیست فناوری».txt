
                            شماره14064/90/دش                                                                                             ۲۶/۱۱/۱۳۹۰

مصوبه «تشکیل ستاد توسعه زیست فناوری» ‏
‏(مصوب جلسه 705 مورخ 27/10/1390 شورای عالی انقلاب فرهنگی)‏

معاونت علمی و فناوری ریاست جمهوری
      مصوبه «تشکیل ستاد توسعه زیست فناوری» که در جلسه 705 مورخ 27/10/1390 ‏شورای عالی انقلاب فرهنگی و بنا به پیشنهاد مورخ 13/10/1390 معاون علمی و فناوری ‏رئیس جمهور به تصویب رسیده است، به شرح ذیل برای اجرا ابلاغ می شود:‏
      مقدمه ‏
      با توجه به تأکیدات مکرر مقام معظم رهبری بر توجه ویژه به توسعه زیست فناوری و ‏نظر به اعلام زیست فناوری به عنوان یکی از اولویت های ملی فناوری در نقشه جامع علمی ‏کشور و با عنایت به تأکید بر زیسـت فناوری در برنامه های توسعه پنج ساله اقتصادی، ‏اجتماعی و فرهنگی کشور، «ستاد توسعه زیسـت فناوری» که در این مصـوبه به  اختصار ‏‏«ستاد» نامیده مـی شود، به منظور ایجاد هماهنگی در سطح ملی در حوزه زیست فناوری، ‏تشکیل می شود.‏
      ماده1ـ  اعضای «ستاد» عبارتند از:‏
      ‏1ـ معاون علمی و فناوری رئیس جمهور
      ‏2ـ وزیر علوم، تحقیقات و فناوری
      ‏3ـ وزیر بهداشت، درمان و آموزش پزشکی
      ‏4ـ وزیر جهاد کشاورزی
      ‏5 ـ وزیر صنعت، معدن و تجارت
      ‏6 ـ وزیر دفاع و پشتیبانی نیروهای مسلح
      ‏7ـ رئیس سازمان حفاظت محیط زیست
      ‏8 ـ معاون برنامه ریزی و نظارت راهبردی رئیس جمهور
      ‏9ـ وزیر نفت و یا نماینده وی
      ‏10ـ رئیس مرکز همکاری های فناوری و نوآوری ریاست جمهوری
      ‏11ـ دبیر ستاد و 5 تن از خبرگان و متخصصان مرتبط که به پیشنهاد دبیر ستاد و ‏با حکم رئیس ستاد منصوب خواهند شد.‏
      تبصره1ـ معاون علمی و فناوری رئیس جمهور، رئیس ستاد می باشد. ‏
      تبصره2ـ دبیر ستاد با حکم رئیس ستاد به مدت 4 سال منصوب می شود؛ تمدید ‏حکم دبیر بلامانع است.‏
      تبصره3ـ ساختار تشکیلاتی و شرح وظایف دبیرخانه ستاد توسعه زیست فناوری، ‏در ستاد تهیه و به تصویب مراجع ذیصلاح قانونی خواهد رسید.‏
      ماده2ـ «ستاد» مرجع اصلی سیاست گذاری، برنامه ریزی، راهبری اجرایی، هماهنگی ‏و رصد در حوزه زیست فناوری است که به تدوین برنامه های اجرایی در چارچوب ‏نقشه جامع علمی کشور و سیاست های شورای عالی انقلاب فرهنگی و اسناد بالادستی ‏کشور می پردازد.‏
      ماده3ـ دولت موظـف است بودجه لازم را برای «سـتاد» جهت امور اجرایی و ‏حمایتی به  صورت یک ردیف مجزا در بودجه سنواتی پیش بینی نماید و در اختیار این ‏ستاد قرار دهد.‏
      ماده4ـ دولت موظف است منابع لازم را برای سرمایه گذاری و کسب 3 درصد سهم ‏بازار جهانی زیست فناوری (مصرح در اهداف نقشه جامع علمی کشور) تأمین نماید. ‏‏«ستاد» موظف است با همکاری معاونت برنامه ریزی و نظارت راهبردی ریاست جمهوری، ‏کل منابع تخصیصی کشور به حوزه زیست فناوری را شفاف سازی و اعلام نماید.‏
      ماده5 ـ «ستاد» موظف است متناسب با تحولات داخلی و بین المللی این حوزه و ‏به منظور دستیابی به اهداف نقشه جامع علمی کشور، اقدامات لازم را برای اصلاح و به ‏روز رسانی «سند ملی زیست فناوری» انجام دهد و برای تصویب به شورای عالی انقلاب ‏فرهنگی ارائه نماید.‏
      ماده6 ـ «ستاد» وظیفه حمایت، هدایت و هماهنگی مؤسسات دولتی و غیردولتی که ‏در زمینه زیست فناوری فعالیت می کنند را بر عهده دارد. کلیه دستگاه های اجرایی مرتبط ‏موظفند اولویت های زیست فناوری مصوب «ستاد» را در برنامه ریزی های خود منظور و منابع ‏مالی لازم را تأمین نمایند و گزارش فعالیت های خود را به «ستاد» ارائه دهند. هم چنین ‏دانشگاه ها و مؤسسات آموزش عالی و پژوهشی کشور موظفند این اولویت ها را در برنامه های ‏آموزشی و پژوهشی خود مورد توجه قرار دهند.‏
      ماده7ـ روش های تشویقی برای فعال سازی افراد و مراکز علمی، پژوهشی و صنعتی و ‏شرکت های دولتی و خصوصی و جهت دهی به آنها بایستی در اولویت فعالیت های «ستاد» ‏قرار گیرد.‏
      ماده8 ـ به «ستاد» اجازه داده می شود از طریق تشکیل صندوق حمایت از ‏سرمایه گذاری زیست فناوری، امکان سرمایه گذاری های مشترک با دستگاه های اجرایی ‏ذیربط در حوزه های اولویت دار را فراهم نماید. دستگاه های اجرایی ذیربط می توانند منابع ‏مالی خود را از طریق این صندوق در زمینه زیست فناوری سرمایه گذاری نمایند. هم چنین ‏حمایت از بنگاه های خصوصی فعال در زمینه زیست فناوری برای توسعه این فناوری و ‏کسب بازارهای بین المللی از طریق سرمایه گذاری خطرپذیر انجام گیرد.‏
      ماده9ـ «ستاد» و دستگاه های ذیربط موظف هستند با آینده نگری برای استفاده ‏سریع از فرصت ها در جهت کسب آمادگی، استانداردها و تأییدیه های لازم را برای ورود ‏محصولات زیست فناوری تولید شده داخل کشور به بازارهای ملی، منطقه ای و بین المللی ‏فراهم نمایند.‏
      ماده10ـ «ستاد» با همکاری دستگاه های اجرایی برای تعامل پویا با کشورهای جهان ‏و نهادهای بین المللی، اقدامات لازم را انجام می دهد.‏
      ماده11ـ «ستاد» قوانین و مقرراتی را که برای توسعه زیست فناوری در سطح ملی ‏مورد نیاز است، به منظور تصویب به مراجع ذیربط پیشنهاد می دهد.‏
      ماده12ـ نظر به اهمیت و ضرورت ایجاد زیست بانک مرکزی ایران در حفظ تنوع زیستی ‏و ژنتیکی، «ستاد» با تشکیل کارگروه ویژه مرکب از همه دستگاه های اجرایی که به نحوی ‏در تشکیل مجموعه یا بانک های ژنی و سلولی خاص فعالیت داشته و دارند، ساز و کارهای ‏لازم را برای ایجاد زیست بانک ذخیره ای ملی فراهم آورده و این موضوع را از طریق ‏تشکیل شبکه بانک های ژنی کشور مدیریت نماید. ‏
      ماده13ـ دولت تسهیلات و امکانات ویژه برای واردات مواد اولیه تحقیقاتی و ‏تولیدی مورد نیاز دانشگاه ها و مؤسسات پژوهشی و شرکت هایی که فهرست و مشخصات ‏آنها از سوی «ستاد» اعلام می شود، فراهم می نماید. دستورالعمل اجرایی این بند حداکثر ‏ظرف مدت سه ماه توسط «ستاد» با همکاری وزارتخانه های ذیربط تهیه و به تصویب ‏هیأت وزیران می رسد.‏
      ماده14ـ «ستاد» وظیفه نظارت بر حسن اجرای مصوبات شورای عالی انقلاب فرهنگی ‏را در این زمینه بر عهده دارد.‏
      ماده15ـ رئیس «ستاد» موظف است هر 6 ماه یک بار گزارش پیشرفت برنامه های ‏‏«ستاد» و هم چنین در صورت نیاز، پیشنهادهای این ستاد را جهت رفع موانع توسعه ‏زیست فناوری، برای تصویب به شورای عالی انقلاب فرهنگی ارسال نماید.‏
      ماده16ـ این مصوبه مشتمل بر یک مقدمه، 16 ماده و 3 تبصره در جلسه 705 ‏مورخ 27/10/1390 شورای عالی انقلاب فرهنگی به تصویب رسید.‏

رئیس جمهور و رئیس شورای عالی انقلاب فرهنگی ـ محمود احمدی نژاد
                        