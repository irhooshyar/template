
                            شماره۱۳۶۱۵۹/ت۵۵۲۸۹هـ                                                        ۱۳۹۹/۱۱/۲۵

وزارت صنعت، معدن و تجارت ـ وزارت امور اقتصادی و دارایی ـ وزارت ارتباطات و فناوری اطلاعات

وزارت اطلاعات ـ وزارت نفت ـ وزارت کشور ـ سازمان برنامه و بودجه کشور ـ سازمان اداری و استخدامی کشور

سازمان صدا و سیمای جمهوری اسلامی ایران ـ معاونت حقوقی رییس جمهور

بانک مرکزی جمهوری اسلامی ایران ـ اتاق بازرگانی، صنایع، معادن و کشاورزی ایران

هیأت وزیران در جلسه ۱۳۹۹/۱۱/۱۵ به پیشنهاد وزارت صنعت، معدن و تجارت و

معاونت حقوقی رییس جمهور و به استناد اصل یکصد و سی و هشتم قانون اساسی

جمهوری اسلامی ایران، آیین­نامه نحوه فعالیت دستگاه­های اجرایی در سامانه تدارکات الکترونیکی دولت را به شرح زیر تصویب کرد:

آیین­نامه نحوه فعالیت دستگاه­های اجرایی در سامانه تدارکات الکترونیکی دولت

ماده۱ـ در راستای سیاست­های کلی اقتصاد مقاومتی، ایجاد شفافیت مالی، مبارزه با فساد، برقراری محیط رقابت­پذیر سالم و عدالت اقتصادی و به منظور اجرای ماده (۵۰) قانون احکام دایمی برنامه­های توسعه کشور ـ مصوب ۱۳۹۵ـ ، ماده (۹) قانون برنامه پنجساله ششم توسعه اقتصادی، اجتماعی و فرهنگی جمهوری اسلامی ایران ـ مصوب ۱۳۹۵ ـ ، تبصره (۵) ماده (۱۶۹) اصلاحی قانون مالیات­های مستقیم ـ مصوب ۱۳۹۴ـ و با رعایت آیین­نامه فعالیت سامانه تدارکات الکترونیکی دولت موضوع تصویب­نامه شماره۱۶۵۳۸۹/ت۴۶۸۴۹ک مورخ۱۳۹۰/۸/۲۱، دستگاه­های مشمول قانون برگزاری مناقصات ـ مصوب ۱۳۸۳ـ و دیگر معامله­کنندگان بخش عمومی از جمله دستگاه­هایی که شمول قانون بر آنان مستلزم ذکر یا تصریح نام است و دانشگاه­ها، مراکز و مؤسسات آموزش­عالی و پژوهشی و فرهنگستان­ها و پارک­های علم و فناوری و دستگاه­های الحاقی موضوع بند (ب) ماده (۳) قانون حداکثر استفاده از توان تولیدی و خدماتی کشور و حمایت از کالای ایران ـ مصوب ۱۳۹۸ ـ  باید براساس برنامه زمان­بندی وزارت صنعت، معدن و تجارت در سامانه تدارکات الکترونیکی دولت به نشانی ( www.setadiran.ir ) که در این تصویب­نامه به اختصار "ستاد" نامیده می­شود ثبت­نام کنند و با امضای الکترونیکی معتبر و رعایت قوانین و مقررات مربوط، تمام مراحل معاملات متوسط و بزرگ خود به جز معاملات محرمانه، مانند درخواست، استعلام، فراخوان، توزیع و دریافت اسناد، گشایش الکترونیکی پاکت­ها یا پیشنهادها، انعقاد قرارداد و داد و ستد وجوه و تضمینات و نیز هرگونه الحاق، اصلاح، فسخ، ابطال و خاتمه قرارداد را از طریق ستاد و به طور الکترونیکی انجام دهند.

ماده۲ـ در اجرای مواد (۶) و (۷) قانون تجارت الکترونیکی ـ مصوب ۱۳۸۲ـ ، اسناد و مدارک الکترونیکی معامله انجام شده معتبر، مکفی و مورد پذیرش خواهد بود .

ماده۳ـ وزارت صنعت، معدن و تجارت (مرکز توسعه تجارت الکترونیکی) موظف است ترتیبی اتخاذ نماید که سازمان بازرسی کل کشور و دیوان محاسبات کشور در راستای وظایف قانونی و نظارتی خود در فرآیند برگزاری الکترونیکی مناقصات و مزایده­ها  امکان دسترسی­های لازم به ستاد را داشته باشند و گزارش­های لازم را اخذ نمایند.

ماده۴ـ وزارت صنعت، معدن و تجارت (مرکز توسعه تجارت الکترونیکی) و سازمان برنامه و بودجه کشور موظفند ظرف یک­سال پس از ابلاغ این تصویب نامه همکاری­ لازم در جهت تبادل اطلاعات مورد نیاز پایگاه­ها و سامانه­های اطلاعاتی یکدیگر را به صورت الکترونیکی (وب سرویس) به عمل آورند به نحوی که از تعدد و تکرار ورود اطلاعات جلوگیری شود. دستورالعمل اجرایی این بند، ظرف سه ماه بعد از ابلاغ این تصویب­نامه به پیشنهاد مشترک سازمان برنامه و بودجه کشور، وزارت امور اقتصادی و دارایی و وزارت صنعت، معدن و تجارت (مرکز توسعه تجارت الکترونیکی) به تصویب کارگروه موضوع بند (۱۰) این تصویب­نامه می­رسد.

ماده۵ ـ وزارت صنعت، معدن و تجارت (مرکز توسعه تجارت الکترونیکی) مکلف است ستاد را به­گونه­ای ارایه نماید که تمام اشخاص اعم از مناقصه­گذار و مناقصه­گر فاقد شرایط شرکت در معامله را به صورت الکترونیکی واپایش(کنترل) نماید.

تبصره ـ  قوه قضاییه (مرکز آمار و فناوری اطلاعات) در چهارچوب مصوبات کارگروه تعامل­پذیری دولت الکترونیکی موضوع ماده (۶) آیین­نامه اجرایی احصای کلیه استعلامات و ایجاد نظام استانداردسازی تبادل اطلاعات بین دستگاهی موضوع تبصره (۱) بند (ث) ماده (۶۷) قانون برنامه پنجساله ششم توسعه اقتصادی، اجتماعی و فرهنگی جمهوری اسلامی ایران مصوب شورای عالی فضای مجازی و کلیه مراجع اداری و یا سایر دارندگان اطلاعات اشخاص فاقد شرایط شرکت در معامله مکلفند در چهارچوب قوانین و مقررات مربوط تا دو ماه پس از ابلاغ این تصویب­نامه، زیرساخت لازم و قابلیت دسترسی به اطلاعات مورد نیاز ستاد را از طریق تعاملات الکترونیکی (وب سرویس)، در اختیار وزارت صنعت، معدن و تجارت (مرکز توسعه تجارت الکترونیکی)  قرار دهند.

ماده۶ ـ وزارت صنعت، معدن و تجارت (مرکز توسعه تجارت الکترونیکی) مکلف است متناسب با اصلاحات قانونی و برنامه فراگیرکردن ستاد، نیازهای فنی و امنیتی را در راستای توسعه ستاد تأمین نماید.

ماده۷ـ کلیه سازمان­ها و نهادهای متولی اطلاعات پایه یا ارایه‏دهنده مجوزها از جمله سازمان اداری و استخدامی کشور، سازمان امور مالیاتی کشور، سازمان ثبت احوال کشور، سازمان ثبت اسناد و املاک کشور، اتاق بازرگانی، صنایع، معادن و کشاورزی ایران و مرکز امور اصناف و بازرگانان موظفند ظرف دو ماه پس از ابلاغ این تصویب­نامه زیرساخت­ لازم و قابلیت دسترسی به اطلاعات مورد نیاز ستاد از جمله استعلام مودیان مالیاتی، استعلام وکالتنامه­ها، استعلام مدیرعامل و صاحبان امضای مجاز مؤسسات و شرکت­های ثبت‏شده (اشخاص حقوقی)، استعلام سمت سازمانی را از طریق تعاملات الکترونیکی (وب سرویس)، در اختیار وزارت صنعت، معدن و تجارت (مرکز توسعه تجارت الکترونیکی) قرار داده و تغییر اطلاعات استعلامی قبل از تاریخ اعتبار آنها را به صورت برخط و به ‏لحظه به مرکز مذکور اطلاع دهند.

ماده۸ ـ بانک مرکزی جمهوری اسلامی ایران (در خصوص ضمانتنامه بانکی و غیربانکی و سفته)، سازمان ثبت اسناد و املاک کشور (در خصوص وثیقه ملکی) و سازمان بورس و اوراق بهادار (در خصوص اوراق مشارکت) مکلفند ظرف سه ماه پس از ابلاغ این تصویب­نامه، امکان استعلام سامانه ای(سیستمی) اصالت ضمانتنامه‏های مذکور در ماده (۴) آیین‏نامه تضمین معاملات دولتی را فراهم نموده و در اختیار مرکز توسعه تجارت الکترونیکی قرار دهند.

ماده۹ـ وزارت صنعت، معدن و تجارت از طریق سازمان صدا و سیمای جمهوری اسلامی ایران، زمینه لازم را به منظور فراگیری، فرهنگ­سازی، اطلاع­رسانی و توسعه کاربردی و ایجاد انگیزه جهت عضویت تأمین­کنندگان کالا و خدمات در ستاد فراهم نماید .

ماده۱۰ـ اشکالات فنی و فرآیندی ستاد اعلام شده از سوی استفاده­کنندگان از ستاد و دستگاه­های نظارتی در کارگروهی متشکل از نمایندگان وزارتخانه­های امور اقتصادی و دارایی، صنعت، معدن و تجارت (مرکز توسعه تجارت الکترونیکی (دبیر کارگروه))، اطلاعات، نفت، سازمان­ های اداری و استخدامی کشور، برنامه و بودجه کشور، فناوری اطلاعات ایران و بازرسی کل کشور، دیوان محاسبات کشور و اتاق بازرگانی، صنایع، معادن و کشاورزی ایران بررسی و در خصوص راهکار رفع اشکالات با رعایت قوانین و مقررات مربوط با اکثریت آرای اعضا تصمیم­گیری می­شود. مرکز توسعه تجارت الکترونیکی ظرف یک ماه اشکالات ستاد را براساس تصمیم کارگروه اصلاح می­نماید.

تبصره۱ـ کارگروه یادشده مکلف است ابهام­ها و اختلافات حقوقی راجع به ستاد و دستگاه­های مشمول آن را برابر ماده (۹) قانون برنامه پنجساله ششم توسعه اقتصادی، اجتماعی و فرهنگی جمهوری اسلامی ایران و ماده (۵۰) قانون احکام دایمی برنامه­های توسعه کشور به معاونت حقوقی رییس­جمهور اعلام نماید. معاونت مذکور مکلف است ظرف دو هفته از وصول استعلام، به آن پاسخ دهد و یا در صورت لزوم با هماهنگی کارگروه، پیشنهاد لازم را به هیأت وزیران ارایه نماید. در مواردی که در قوانین و مصوبات برای آن مرجعی تعیین نشده باشد، پاسخ معاونت ملاک عمل کارگروه خواهد بود.

تبصره۲ـ دبیرخانه کارگروه می­تواند حسب موضوعات مطروح در جلسات کارگروه از سایر دستگاه­های اجرایی جهت شرکت در جلسه (بدون حق رأی) دعوت نماید.

تبصره۳ـ محل دبیرخانه کارگروه توسط کارگروه تعیین خواهد شد.

ماده۱۱ـ برای معاملات محرمانه و معاملات بین­المللی که از منابع داخلی و خارجی تأمین اعتبار می­شوند، الزامی به رعایت این تصویب­نامه نمی­باشد.

ماده۱۲ـ اجرای تمامی مراحل انواع معاملات مشمول از جمله پرداخت و دریافت وجوه ناشی از آن توسط دستگاه­های مشمول، مستلزم اخذ و صدور "شناسه معاملاتی ستاد (شمس)" حاصل از عملیات ستاد است. دستورالعمل استفاده از شناسه مذکور و واپایش سامانه ای(کنترل سیستمی) آن در مراحل تخصیص، پرداخت و تسویه وجوه و اوراق مالی معاملات به ‏منظور جلوگیری از انجام معاملات خارج از ستاد، ظرف

سه ماه پس از ابلاغ این تصویب­نامه به پیشنهاد مشترک وزارت امور اقتصادی و دارایی،

سازمان برنامه و بودجه کشور و وزارت صنعت، معدن و تجارت (مرکز توسعه تجارت الکترونیکی) به تصویب کارگروه موضوع بند (۱۰) این تصویب­نامه می­رسد.

ماده۱۳ـ در اجرای ماده (۵۰) قانون احکام دایمی برنامه­های توسعه کشور و با توجه به بارگذاری پاکت­های (ب) و (ج) و "اسناد ارزیابی کیفی" با امضای الکترونیکی معتبر در "ستاد"، دستگاه­های مشمول ستاد مکلفند با انجام معاملات در بستر ستاد از انجام مراحل معامله ذیل قوانین، دستورالعمل‏ها و آیین­نامه مرتبط به صورت کاغذی اجتناب نمایند.

تبصره۱ـ سایر اسناد مربوط به انجام مراحل معاملات با اعلام وزارت صنعت، معدن و تجارت (مرکز توسعه تجارت الکترونیکی) و تأیید کارگروه موضوع بند (۱۰) این تصویب­نامه، مشمول حکم این بند می‏باشند.

تبصره۲ـ به منظور انجام الکترونیکی معاملات، اسناد و مدارک الکترونیکی ستاد با رعایت مواد (۶)، (۷)، (۸) و (۱۲) قانون تجارت الکترونیکی و بند (ج) ماده (۶۷) قانون برنامه پنجساله ششم توسعه اقتصادی، اجتماعی و فرهنگی جمهوری اسلامی ایران معتبر، مکفی و مورد پذیرش کلیه کاربران از جمله دستگاه­های اجرایی و مراجع نظارتی همچون دیوان محاسبات کشور خواهد بود به نحوی که از ارایه و یا دریافت مجدد اسناد به صورت کاغذی خودداری گردد.

ماده۱۴ـ در اجرای ماده (۵۰) قانون احکام دایمی برنامه­های توسعه کشور مبنی بر انجام تمامی مراحل فرآیند برگزاری معاملات دستگاه های اجرایی به صورت الکترونیکی، انتشار دو تا سه نوبت فراخوان موضوع بند (ب) ماده (۱۳) قانون برگزاری مناقصات صرفاً به صورت الکترونیکی از طریق ستاد معتبر و مکفی و مورد پذیرش می‏باشد و باید از انجام آن به صورت کاغذی خودداری گردد.

ماده۱۵ـ سازمان امور مالیاتی کشور امکان استعلام سامانه ای(سیستمی) مجموع خرید و مجموع فروش (براساس داده­های سامانه­های سازمان امور مالیاتی کشور) را به ازای هر یک از مشمولان ستاد برای وزارت صنعت، معدن و تجارت (مرکز توسعه تجارت الکترونیکی) ظرف یک ماه پس از ابلاغ این تصویب­نامه فراهم می­نماید. همچنین وزارت صنعت، معدن و تجارت (مرکز توسعه تجارت الکترونیکی) مجاز است از اطلاعات موجود در پایگاه اطلاعاتی هویتی، عملکردی و دارایی مؤدیان مالیاتی موضوع ماده (۱۶۹) مکرر اصلاحی قانون مالیات­های مستقیم ـ مصوب ۱۳۹۴ـ و سایر سامانه­های سازمان مذکور با رعایت طبقه­بندی مربوط استفاده نماید.

ماده۱۶ـ مواعد زمانی مربوط به شروع و اتمام مهلت دریافت و تحویل اسناد نباید در ایام تعطیلات رسمی تعیین شود و چنانچه ایام تعطیل و یا حوادث پیش بینی­ نشده­ای در امکان ارایه خدمات ستاد در مواعد تشکیل معامله رخ دهد، مهلت­های مقرر در برنامه زمانی مربوط به همان میزان افزوده می­شود. مرکز توسعه تجارت الکترونیکی مکلف است مصادیق حوادث پیش­بینی نشده را به تصویب کارگروه موضوع بند (۱۰) این تصویب­نامه رسانده و در صورت لزوم به­روزرسانی نماید.

ماده۱۷ـ مرکز توسعه تجارت الکترونیکی موظف است درخصوص برگزاری معاملات نیازمند به رمزنگاری در بستر ستاد، ظرف سه ماه پاکت­های الکترونیکی معامله را توسط کلید عمومی گواهی امضای دیجیتال خزانه­داری کل کشور نیز رمزنگاری نماید تا در صورت مفقودی توکن (رمز) کاربران دستگاه اجرایی (مقام مسئول، مقام تشخیص، ذی حساب و سایر اشخاص حسب مورد) امکان بازیابی و ادامه فرآیند در بستر ستاد میسر باشد و نیازی به لغو یا برگزاری مجدد فرآیند معامله نباشد. دستورالعمل استفاده از امضای خزانه‏داری کل کشور به‏ جای امضای مجاز دستگاه اجرایی توسط مرکز توسعه تجارت الکترونیکی با همکاری وزارت امور اقتصادی و دارایی(خزانه داری کل کشور) تدوین و ظرف شش ماه از ابلاغ این تصویب­­نامه ابلاغ خواهد شد.

ماده۱۸ـ مرکز توسعه تجارت الکترونیکی موظف است به منظور تسهیل نظارت و انجام امور نظارتی، حسب نیاز اعلام شده، دسترسی لازم به پایگاه داده را بعد از تصویب کارگروه موضوع بند (۱۰) این تصویب­نامه فراهم نماید.

ماده۱۹ـ دستگاه­های مشمول مکلفند اطلاعات قراردادهای مناقصات بین­الملل که اعتبارات آنها از منابع مالی بین­المللی تأمین می­گردد، ظرف یک ماه بعد از انجام در ستاد ثبت نمایند.

ماده۲۰ـ شورای رقابت مکلف است براساس مواد(۴۴) و (۶۰) قانون اجرای سیاست­های کلی اصل چهل و چهارم (۴۴) قانون اساسی ـ مصوب ۱۳۸۷ ـ نسبت به شناسایی تبانی در معاملات اقدام نماید. ستاد مکلف به ارسال کلیه اطلاعات به شورای رقابت می­باشد.

ماده۲۱ـ مسئولیت حسن اجرای این تصویب­نامه با بالاترین مقام اجرایی دستگاه ذی­ربط می­باشد.

ماده۲۲ـ تصویب­نامه شماره ۱۶۱۴۵/ت۵۳۵۲۵هـ مورخ ۱۳۹۶/۲/۱۶ و اصلاحات بعدی آن لغو می­شود.

معاون اول رئیس‎جمهور ـ اسحاق جهانگیری
