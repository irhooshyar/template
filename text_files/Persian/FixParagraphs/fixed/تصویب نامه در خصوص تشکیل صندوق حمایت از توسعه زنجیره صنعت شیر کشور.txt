
                            شماره۴۱۱۸۴/ت۵۳۲۱۳هـ                                                               ۱۳۹۵/۴/۹
تصویب نامه در خصوص تشکیل صندوق حمایت از توسعه زنجیره صنعت شیر کشور

وزارت جهادکشاورزی ـ وزارت تعاون، کار و رفاه اجتماعی ـ  وزارت آموزش و پرورش

وزارت صنعت، معدن و تجارت ـ سازمان مدیریت و برنامه ریزی کشور

هیأت وزیران در جلسه ۱۳۹۵/۳/۳۰ به پیشنهاد مشترک سازمان مدیریت و برنامه ریزی کشور و وزارت جهادکشاورزی و به استناد اصل یکصد و سی و هشتم قانون اساسی جمهوری اسلامی ایران تصویب کرد:

۱ـ به منظور مدیریت یکپارچه زنجیره تولید شیر خام تا عرضه محصولات لبنی با رویکرد تقویت بخش غیردولتی، وزارت جهادکشاورزی موظف است با استفاده از ظرفیت ماده (۱۷) قانـون افزایش بهره­وری بخش کشاورزی و منابع طبیعی ـ مصوب ۱۳۸۹ـ با اولویت اصلاح اساسنامه صندوق حمایت از توسعه فرآورده­های لبنی از طریق مرجع ذی­ربط نسبت به تشکیل صندوق حمایت از توسعه زنجیره صنعت شیر کشور با مشارکت تمامی فعالین زنجیره مذکور ظرف شش ماه از تاریخ لازم­الاجرا شدن این تصویب نامه اقدام نماید.

تبصره ـ اختصاص مبلغ چهار هزار و پانصد میلیارد (۰۰۰ر۰۰۰ر۰۰۰ر۵۰۰ر۴) ریال از محل اعتبارات مصوب مربوط و منابع ناشی از اجرای قانون هدفمندکردن یارانه­ها جهت تشکیل و افزایش سرمایه صندوق حمایت از توسعه زنجیره صنعت شیر کشور تا سال ۱۳۹۹ در قوانین بودجه سنواتی پیش بینی شود.

۲ـ وزارت جهادکشاورزی با هماهنگی سازمان مدیریت و برنامه­ریزی کشور، الگوی مطلوب زنجیره تولید شیر خام تا عرضه محصولات لبنی را به همراه سامانه موردنیاز برای تسهیل جریان وجوه و کالا در قالب بستر الکترونیکی بانک عامل طراحی نموده و بر استقرار و راه­اندازی زنجیره مذکور در تمامی استان­ها نظارت می­کند. هدایت و راهبری زنجیره و مدیریت سامانه با هماهنگی وزارت جهادکشاورزی برعهده صندوق موضوع بند (۱) این تصویب­نامه است.

۳ـ وزارت جهادکشاورزی با همکاری دستگاه­های اجرایی و تشکل­های غیردولتی ذی­ربط ظرف سه ماه از تاریخ لازم­الاجرا شدن این تصویب نامه برنامه‏های عملیاتی خود را در محورهای زیر تهیه و پس از تأیید سازمان مدیریت و برنامه­ریزی کشور با رعایت سایر قوانین و مقررات مربوط اجرایی نماید:

الف ـ تسهیل در تأمین نهاده­ها، اصلاح نژاد و به کارگیری دام­های با بازدهی بالا، استفاده از شیوه­های نوین و کاهش هزینه تولید و افزایش دانش نیروی انسانی، بهبود مدیریت واحدهای تولیدی و گسترش قراردادهای بین صنایع لبنی با واحدهای تولید شیرخام.

ب ـ بازسازی، نوسازی و اصلاح ساختار دامداری­ها و صنایع لبنی، ساماندهی مراکز جمع­آوری بهداشتی شیر، رعایت اصول کیفی و بهداشتی در تولید فرآورده­ها و ساماندهی تشکل های ذی­ربط.

پ ـ فرهنگ­سازی و افزایش تقاضا برای مصرف شیر از طریق تبلیغ و ترویج مصرف شیر با استفاده از ظرفیت رسانه­های عمومی و اجرای طرح توزیع شیر رایگان و طرح­های مشابه برای گروه­های هدف.

ت ـ استقرار نظام قیمت­گذاری مبتنی بر کیفیت و تدوین سیاست تجاری بلندمدت با رویکرد حمایت از تولید داخلی و توسعه صادرات محصولات لبنی.

۴ـ سازمان مدیریت و برنامه­ریزی کشور با در نظر داشتن الزامات موردنیاز برای کارکرد مطلوب زنجیره تولید شیرخام تا عرضه محصولات لبنی، حمایت­های لازم را با هدف بهبود بهره­وری و افزایش تولید شیرخام، ارتقای کیفیت و تنوع در تولید فرآورده­های لبنی، ایجاد بازار رقابتی و بهبود مصرف سرانه و توسعه همکاری­های بین بنگاهی در قالب قوانین بودجه سنواتی به عمل آورد.

۵ ـ به منظور حمایت از تولید فرآورده­های لبنی و بهبود کارکردهای صادراتی و با هدف افزایش بهره­وری و ارتقای کیفیت تولید شیرخام، تا سقف دو هزار میلیارد (۰۰۰ر۰۰۰ر۰۰۰ر۰۰۰ر۲) ریال بابت ارایه مشوق­های صادراتی از محل اعتبارات مصوب مربوط قانون بودجه سال ۱۳۹۵ کل کشور اختصاص می­یابد.

تبصره۱ـ وزارت جهادکشاورزی موظف است ظرف ده روز از تاریخ لازم­الاجرا شدن این تصویب­نامه، دستورالعمل اجرایی این بند را با هماهنگی سازمان مدیریت و برنامه­ریزی کشـور تهیه و جهت اجرا ابلاغ نماید. هرگونه پرداخت از محل منابع مذکور منوط به افزایش ظرفیت جذب شیرخام متناسب با مشوق­های صادراتی دریافتی از سوی صنایع لبنی متقاضی می­باشد.

تبصره۲ـ حداکثر مبلغ پانصد میلیارد (۰۰۰ر۰۰۰ر۰۰۰ر۵۰۰) ریال از محل اعتبارات این بند برای خرید شیرخام مازاد بر جذب صنایع لبنی به صورت تنخواه تا پایان سال ۱۳۹۵ در اختیار وزارت جهادکشاورزی (سازمان مرکزی تعاون روستایی ایران) قرار می­گیرد.

۶ ـ وزارت تعاون، کار و رفاه اجتماعی نسبت به پیش­بینی سرانه حداقل یک کیلوگرم پنیر در سبد خانوارهای تحت پوشش در سرجمع اعتبارات بسته حمایت غذایی در سال ۱۳۹۵ اقدام نماید.

۷ـ وزارت آموزش و پرورش با هماهنگی سازمان مدیریت و برنامه­ریزی کشور نسبت به تداوم توزیع شیر رایگان در مدارس در سقف اعتبارات مصوب مربوط قانون بودجه سال ۱۳۹۵ کل کشور اقدام نماید.

۸ ـ وزارت جهادکشاورزی مکلف است گزارش اقدامات انجام شده در راستای این تصویب­نامه را هر شش ماه یکبار به سازمان مدیریت و برنامه­ریزی کشور ارسال نماید.

معاون اول رئیس‎جمهور ـ اسحاق جهانگیری
                        