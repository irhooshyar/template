تصويب سياستهاي اجرايي صادرات غيرنفتي در سال 1377 مصوب 1376,12,27با اصلاحات و الحاقات بعدي
هيأت وزيران در جلسه مورخ 27/12/1376 بنا به پيشنهاد شماره 15571/100 مورخ 27/12/1376 وزارت بازرگاني، سياستهاي اجرايي صادرات ‌غير نفتي را در سال 1377 به شرح زير تصويب نمود:
1 ـ مهلت واريز پيمانهاي صادراتي و پيمانهاي سررسيد نشده قبلي به هشت ماه افزايش مي‌يابد و صادركنندگان كالا و خدمات در صورت واريز زودتر‌به ازاي هر ماه تسريع در واريز از 1% (‌يك درصد) معافيت در مبلغ پيمان برخوردار مي‌شوند.
2 ـ صدور كالا براي عرضه در نمايشگاههاي خارجي ـ به ميزان متعارف ـ طبق تشخيص مركز توسعه صادرات ايران از سپردن پيمان ارزي معاف‌ خواهد بود.
3 ـ صادركنندگان يا توليدكنندگاني كه از طريق گشايش اعتبار اسنادي معتبر غير قابل برگشت IRREVOCABLE LETTER OF CREDIT كالاي‌ خود را به فروش مي‌رسانند از سپردن پيمان ارزي معاف خواهند بود. آيين‌نامه اجرايي اين بند توسط بانك مركزي و وزارت بازرگاني تهيه و ابلاغ‌ مي‌گردد.
4 ـ به صادركنندگان كالا اجازه داده مي‌شد كه با تأييد مركز توسعه صادرات ايران از بخشي از ارز واريزنامه‌هاي صادراتي براي تأمين هزينه‌هاي بازاريابي(‌از جمله مسافرت به خارج براي عقد قراردادهاي تجاري، شركت در نمايشگاههاي خارجي و اهداف مشابه) استفاده نمايند. آيين‌نامه اجرايي اين بند با‌هماهنگي وزارت بازرگاني و بانك مركزي تهيه و ابلاغ مي‌گردد.
5 (منسوخه 18ˏ12ˏ1378)ـ وزارت بازرگاني مكلف است با همكاري وزارتخانه‌هاي ذي‌ربط فهرست كالاهاي غير مجاز براي صادرات در سال 1377 را حداكثر تا 1/2/1377 ‌تهيه و اعلام نمايد.
5 (اصلاحي 18ˏ12ˏ1378)ـ وزارت بازرگاني موظف است از صدور كالا توسط صادركنندگاني كه كالاهاي غير استاندارد و معيوب صادر مي‌نمايند ـ از طريق ابطال كارت‌ بازرگاني ـ اقدام نمايد.
6 (اصلاحي 18ˏ12ˏ1378)ـ وزارت بازرگاني مجاز است نسبت به اعمال محدوديت در خروج آن دسته از كالاهاي همراه مسافر كه به صادرت رسمي كشور لطمه مي‌زنند اقدام ‌نمايد.
حسن حبيبي- معاون اول رييس جمهور