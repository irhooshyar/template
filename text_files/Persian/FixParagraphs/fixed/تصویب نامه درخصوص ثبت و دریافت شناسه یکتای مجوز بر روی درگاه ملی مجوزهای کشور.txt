
                            شماره۸۷۲۷۷/ت۵۸۱۱۵هـ                                                               ۱۳۹۹/۸/۳
تصویب نامه درخصوص ثبت و دریافت شناسه یکتای مجوز بر  روی درگاه ملی مجوزهای کشور

وزارت صنعت، معدن و تجارت ـ وزارت امور اقتصادی و دارایی

وزارت جهادکشاورزی ـ وزارت نیرو ـ وزارت نفت ـ وزارت راه و شهرسازی

سازمان حفاظت محیط­زیست ـ سازمان ثبت اسناد و املاک کشور ـ معاونت حقوقی رییس جمهور

هیأت وزیران در جلسه ۱۳۹۹/۷/۲۷ به پیشنهاد کارگروه رفع موانع جهش تولید و به استناد اصل یکصد و سی و هشتم قانون اساسی جمهوری اسلامی ایران تصویب کرد:

۱ـ به منظور یکپارچگی و انسجام نظام صدور مجوز در کشور، مراجع صدور مجوز مکلفند ظرف شش ماه ترتیبی فراهم نمایند که کلیه مجوزهایی که پس از ابلاغ این تصویب­نامه صادر، تمدید یا اصلاح می­شوند، بر روی درگاه ملی مجوزهای کشور، ثبت و شناسه یکتای مجوز دریافت نمایند. هر مجوزی که بعد از زمان راه اندازی این درگاه صادر شده و فاقد شناسه یکتای مجوز باشد، معتبر نیست. مراجع صدور مجوز مکلفند با اتصال الکترونیکی سامانه­های صدور مجوز خود به درگاه فوق و ارایه داده­های خواسته شده، این شناسه را دریافت و بر روی مجوزهای صادره ثبت نمایند.

۲ـ در اجرای ماده (۹) قانون جامع حدنگار (کاداستر) کشور ـ مصوب ۱۳۹۳ـ کلیه دستگاه هایی که مرجع قانونی استعلام حریم­ها و زیرساخت­ها می­باشند، مکلفند ظرف چهار ماه از تاریخ ابلاغ این تصویب­نامه، پس از تهیه لایه های اطلاعات مکانی عارضه های خود، براساس آیین نامه اجرایی تبصره ماده (۹) قانون مذکور موضوع تصویب­نامه شماره ۷۳۴۶۳/ت۵۴۳۷۷هـ مورخ ۱۳۹۸/۶/۱۳، نسبت به پاسخ استعلامات مذکور به صورت الکترونیکی هوشمند و بدون نیاز به دخالت کاربر اقدام نمایند. مسئولیت به­روزرسانی و نگهداری لایه های اطلاعات مکانی به عهده دستگاه اجرایی مربوط است.

۳ـ مراجع صادرکننده استعلام مرتبط با حریم ها و زیرساخت ها از جمله خطوط انتقال گاز و نفت، منابع آب و خطوط انتقال، دکل فشار قوی، میراث فرهنگی، شهر، حریم های زیست محیطی، منابع طبیعی و مراتع، صنایع دامپزشکی، امنیتی، فرودگاه­ها، راه آهن، جاده و تأسیسات اتمی مکلفند به درخواست­های دریافت­شده از طریق درگاه ملی مجوزهای کشور، ظرف پانزده روز کاری به صورت واضح، غیرمشروط و غیرقابل تفسیر پاسـخ دهند. عدم پاسخ در مهلت یادشده، به منزله موافقت با درخواست می باشد.

تبصره۱ـ پاسخ ثبت­شده به منزله پاسخ قطعی مرجع صادرکننده استعلام می­باشد و غیرقابل تغییر است.

تبصره۲ـ مراجع موضوع این بند موظفند تا پایان آبان ماه ۱۳۹۹، حریم های مرتبط را اعلام و در پایگاه اطلاع رسانی اینترنتی خود اعلام نمایند.

۴ـ مراجع صدور مجوز مکلفند درخصوص طرح­­های ایجاد کسب و کار که از اراضی منابع طبیعی یا ملی استفاده کرده­اند، در صورت عدم اجرا، تأخیر در اجرا یا عدم پیشرفت قابل توجه مطابق با طرح توجیهی مصوب و یا تعطیلی بیش از یک سال، اراضی منابع طبیعی یا ملی دارای محدودیت را تخصیص و آن را برای متقاضیان دیگر آزاد نمایند. دستورالعمل اجرایی این بند ظرف دو ماه از تاریخ ابلاغ این تصویب­نامه توسط وزارت امور اقتصادی و دارایی و با همکاری وزارتخانه­های جهادکشاورزی، صنعت، معدن و تجارت، نیرو، نفت، راه و شهرسازی و سازمان حفاظت محـیط­زیست و سازمان جنـگل ­ها، مراتع و آبخیزداری کشور تدوین و به تصویب هیأت وزیران می­رسد.

۵ ـ به منظور تسریع در شروع و توسعه کسب و کارها، تسهیل در سرمایه­گذاری و شناسایی و انعکاس مقررات مخل و پیشنهاد آن به هیأت مقررات زدایی و تسهیل صدور مجوزهای کسب و کار جهت رفع آنها، کارگروه استانی "تسهیل سرمایه گذاری و مقررات زدایی" به ریاست استاندار و دبیری مدیرکل امور اقتصادی و دارایی استان و با حضور دستگاه­های ذی­ربط با برگزاری حداقل یک جلسه در ماه تشکیل می شود. دستورالعمل اجرایی این ماده ظرف دو ماه از تاریخ ابلاغ این تصویب­نامه توسط وزارت امور اقتصادی و دارایی تدوین و به تصویب هیأت وزیران می رسد.

۶ ـ معاونت حقوقی رییس جمهور مکلف است با همکاری فنی وزارت ارتباطات و فناوری اطلاعات و همکاری تخصصی دستگاه های ذی ربط به تشخیص معاونت یادشده ظرف سه ماه از تاریخ ابلاغ این تصویب نامه نسبت به ایجاد "درگاه اختصاصی قوانین و مقررات مربوط به کسب و کار" در سامانه ملی قوانین و مقررات جمهوری اسلامی ایران اقدام نماید. دستگاه های اجرایی مکلفند مقررات موضوع این تصویب نامه را با هماهنگی و نظارت معاونت حقوقی رییس جمهور در درگاه یادشده درج کنند و پیشنهادهای مربوط به لوایح و مقررات مرتبط با کسب و کار را در قالب طراحی شده توسط معاونت مذکور (از جمله شامل اسناد پشتیبان، قوانین و مقررات مرتبط و آثار مصوبه جدید بر آنها) به مراجع وضع مربوط ارایه کنند و نسخه ای از آن را جهت اطلاع عمومی، در درگاه یادشده درج نمایند.

۷ـ مصوبات هیأت مقررات­زدایی و تسهیل صدور مجوزهای کسب و کار در صورت نیاز به تصمیم­­گیری هیأت وزیران، ظرف یک ماه پس از تصویب در هیأت مذکور، مستقیماً در هیأت  وزیران بررسی و اتخاذ تصمیم خواهد شد.

معاون اول رئیس‎جمهور ـ اسحاق جهانگیری
