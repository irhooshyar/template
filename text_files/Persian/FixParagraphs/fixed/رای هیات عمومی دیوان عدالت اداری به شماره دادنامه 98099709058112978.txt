

شماره۹۷۰۲۵۱۱                                                                        ۱۳۹۸/۱۱/۱۶

بسمه تعالی

جناب آقای اکبرپور

رئیس هیأت مدیره و مدیرعامل محترم روزنامه رسمی جمهوری اسلامی ایران

یک نسخه از رأی هیأت عمومی دیوان عدالت اداری به شماره دادنامه ۹۸۰۹۹۷۰۹۰۵۸۱۱۲۹۷۸ مورخ ۱۳۹۸/۱۰/۲۴ با موضوع: «ابطال تبصره ماده۲ آیین نامه اجرایی بند (ج) تبصره ۱۲ ماده واحده قانون بودجه سال ۱۳۹۷ کل کشور» موضوع تصویب نامه شماره ۱۲۱۵۴/ت۵۵۲۵۷هـ مورخ ۱۳۹۷/۲/۱۶ هیأت وزیران» جهت درج در روزنامه رسمی به پیوست ارسال می گردد.

مدیرکل هیأت عمومی و هیأتهای تخصصی دیوان عدالت اداری ـ مهدی دربین

تاریخ دادنامه : ۱۳۹۸/۱۰/۲۴    شماره دادنامه: ۲۹۷۸  شماره پرونده : ۹۷۰۲۵۱۱

مرجع رسیدگی: هیأت عمومی دیوان عدالت اداری

شاکی : سازمان بازرسی کل کشور

موضوع شکایت و خواسته : ابطال تبصره ماده ۲ «آیین نامه اجرایی بند (ج) تبصره ۱۲ ماده واحده قانون بودجه سال ۱۳۹۷ کل کشور» موضوع تصویب نامه شماره ۱۲۱۵۴/ت۵۵۲۵۷هـ ـ ۱۳۹۷/۲/۱۶ هیأت وزیران

گردش کار : سرپرست معاونت حقوقی و نظارت همگانی سازمان بازرسی کل کشور به موجب شکایت نامه شماره ۱۴۵۰۰۳ـ ۱۳۹۷/۷/۳ اعلام کرده است که:

«احتراماً به استحضار می رساند، تبصره ماده ۲ آیین نامه اجرایی بند (ج) تبصره ۱۲ ماده واحده قانون بودجه سال ۱۳۹۷ (موضوع تصویب نامه شماره ۱۲۱۵۴/ت۵۵۲۵۷هـ ـ ۱۳۹۷/۲/۱۶ هیأت وزیران) از جهت انطباق با قانون در این سازمان مورد بررسی قرار گرفت که توجه جنابعالی را به نتایج بررسیها به شرح زیر جلب می نماید:

۱ـ قانونگذار در بند (ج) تبصره ۱۲ ماده واحده قانون بودجه سال ۱۳۹۷ مقرر داشته است: «ج ـ دولت مجاز است اعتبار ردیف ۳۷ـ ۵۵۰۰۰۰ جدول شماره ۹ این قانون را برای افزایش و متناسب سازی حقوق بازنشستگان تحت پوشش صندوق بازنشستگی کشوری و سازمان تأمین اجتماعی نیروهای مسلح با اولویت کسانی که دریافتی ماهانه آنها کمتر از بیست میلیون (۲۰/۰۰۰/۰۰۰) ریال می باشد، بر اساس آیین نامه اجرایی که توسط سازمان برنامه و بودجه کشور با همکاری دستگاه های ذیربط تهیه می شود و به تصویب هیأت  وزیران می رسد، اختصاص دهد.

صندوق بازنشستگی کشوری و سازمان تأمین اجتماعی نیروهای مسلح مکلفند افزایش احکام حقوقی سال ۱۳۹۷ بازنشستگان ذی نفع ناشی از اجرای این حکم را از ۱۳۹۷/۱/۱ اعمال نمایند. به دولت اجازه داده می شود از محل منابع حاصل از فروش اموال و داراییهای منقول و غیرمنقول مازاد خود به استثنای اموال مشمول واگذاری موضوع قانون اجرای سیاستهای کلی اصل ۴۴ قانون اساسی تا سقف یک هزار میلیارد (۱/۰۰۰/۰۰۰/۰۰۰/۰۰۰) ریال نسبت به تأمین منابع مالی برای همسان سازی حقوق بازنشستگان لشکری و کشوری اقدام کند.»

 ۲ـ هیأت وزیران در ماده ۲ آیین نامه اجرایی بند مذکور تصریح داشته است: « ماده۲ـ حداقل حقوق بازنشستگان، وظیفه بگیران و مشترکان صندوق بازنشستگی کشوری و سازمان تأمین اجتماعی نیروهای مسلح و سایر صندوقهای وابسته به دستگاه های اجرایی به میزان یازده میلیون و سیصد و هشتاد و پنج هزار (۱۱/۳۸۵/۰۰۰) ریال و حداکثر حقوق آنان هفت برابر حداقل حقوق بازنشستگی تعیین می شود. پس از اعمال افزایش سالانه موضوع ماده ۱ و همسان سازی موضوع ماده ۳ این تصویب نامه، چنانچه حقوق بازنشستگانی که سی سال سابقه خدمت داشته اند کمتر از دوازده میلیون (۱۲/۰۰۰/۰۰۰) ریال شود به دوازده میلیون (۱۲/۰۰۰/۰۰۰) ریال افزایش می یابد.

تبصره ـ اعضای هیأت علمی دانشگاه ها و مؤسسات آموزش عالی و پژوهشی از شمول حداکثر این ماده مستثنی می باشند».

 ۳ـ قانونگذار در بند (ج) تبصره ۱۲ ماده واحده قانون بوجه سال ۱۳۹۷ کل کشور به دولت اجازه داده است، برای افزایش و متناسب سازی حقوق بازنشستگان تحت پوشش صندوق بازنشستگی کشوری و سازمان تأمین اجتماعی نیروهای مسلح، آیین نامه اجرایی این بند را تهیه و به تصویب هیأت وزیران برساند. مسلماً تصویب آیین نامه مورد نظر باید در راستای افزایش و متناسب سازی حقوق بازنشستگان باشد و این که شغل خاصی از شمول این بند خارج نماید، جزء اختیارات هیأت وزیران پیش بینی نشده است. از این رو وضع تبصره مذکور برخلاف قانون و خارج از حدود و اختیارات هیأت وزیران می باشد و ابطال آن در هیأت عمومی دیوان مورد تقاضا می باشد. »

متن تصویب نامه در قسمتهای مورد اعتراض به قرار زیر است:

«آیین نامه اجرایی بند (ج) تبصره ۱۲ ماده واحده قانون بودجه سال ۱۳۹۷ کل کشور:

ماده ۲: ..........

تبصره ـ اعضای هیأت علمی دانشگاه ها و مؤسسات آموزش عالی و پژوهشی از شمول حداکثر این ماده مستثنی می باشند. »

در پاسخ به شکایت مذکور، معاون امور حقوقی دولت [حوزه معاونت حقوقی رئیس جمهور]، به موجب لایحه شماره ۹۸/۱۵۲۸۰/م/۳۷۶۳۵ ـ ۱۳۹۸/۵/۱۳ توضیح داده است که:

«بازگشت به ابلاغیه مورخ ۱۳۸۷/۹/۳ پرونده شماره ۹۷۰۹۹۸۰۹۰۵۸۰۱۶۳۳ و کلاسه ۹۷۰۲۵۱۱ موضوع ارسال نسخه دوم درخواست سازمان بازرسی کل کشور به خواسته «ابطال تبصره ماده ۲ آیین نامه اجرایی بند (ج) تبصره ۱۲ ماده واحده قانون بودجه سال ۱۳۹۷ موضوع تصویب نامه شماره ۱۲۱۵۴/ت۵۵۲۵۷هـ ـ ۱۳۹/۲/۱۶ هیأت  وزیران راجع به مستثنی بودن اعضای هیأت علمی دانشگاه ها و مؤسسات آموزش عالی و پژوهشی از شمول حداکثر حقوق تعیین شده»، ضمن ایفاد تصویر نامه شماره ۸۲۴۶/م/۱۸ـ ۱۳۹۷/۱۱/۲۳ سازمان برنامه و بودجه کشور مراتب ذیل را به استحضار می رساند:

۱ـ بررسی احکام قانونی وضع شده از جمله ماده ۱۱۷ قانون مدیریت خدمات کشوری مصوب ۱۳۸۶ بر عدم شمول قانون یاد شده به اعضای هیأت علمی دانشگاه ها تصریح دارد و بند (الف) ماده ۴۹ قانون برنامه چهارم مصوب ۱۳۸۳ و (ب) ماده ۲۰ قانون برنامه پنجم توسعه مصوب ۱۳۸۹ بر خروج دانشگاه ها و مؤسسات آموزش عالی و به تبع آن وضعیت اعضای هیأت علمی از شمول قوانین عمومی از جمله قانون استخدام کشوری و قانون مدیریت خدمات کشوری تأکید و تکرار ورزیده تا جایی که می توان گفت در دهه اخیر، این امر سیاست تقنینی ثابت نظام قانونگذاری کشور بوده است. نهایتاً در قانون احکام دائمی برنامه های توسعه کشور، این حکم دوباره مورد تأکید واقع شده است. ماده ۱ قانون احکام دائمی برنامه های توسعه کشور مصوب ۱۳۹۵ چنین مقرر داشته است: «ماده۱ـ دانشگاه ها، مراکز و مؤسسات آموزش عالی و پژوهشی و فرهنگستانها و پارکهای علم و فناوری که دارای مجوز از شورای گسترش آموزش عالی وزارتخانه های علوم، تحقیقات و فناوری و بهداشت، درمان و آموزش پزشکی و سایر مراجع قانونی ذی ربط می باشند، بدون رعایت قوانین و مقررات عمومی حاکم بر دستگاه های دولتی به ویژه قانون محاسبات عمومی کشور، قانون مدیریت خدمات کشوری، قانون برگزاری مناقصات و اصلاحات و الحاقات بعدی آنها و فقط در چهارچوب مصوبات و آیین نامه های مالی، معاملاتی، اداری، استخدامی و تشکیلاتی مصوب هیأت امنا که حسب مورد به تأیید وزیران علوم، تحقیقات و فناوری و بهداشت، درمان و آموزش پزشکی و در مورد فرهنگستانها به تأیید رئیس جمهور و در مورد دانشگاه ها و مراکز آموزش عالی و تحقیقاتی وابسته به نیروهای مسلح به تأیید رئیس ستاد کل نیروهای مسلح می رسد، عمل می کنند.»

 مطابق آخرین اراده قانونگدار نه تنها بر مستثنی بودن از قانون مدیریت خدمات کشوری از جمله ماده ۷۶ آن تصریح دارد که بر اداره آن به صورت انحصاری و فقط در چارچوب مصوبات و آیین نامه های مالی، معاملاتی، اداری، استخدامی و تشکیلاتی مصوب هیأت امنا تأکید ورزیده است. این امر در بند (الف) ماده ۱۲۲ قانون برنامه ششم توسعه بدین شرح بیان شده است: «الف ـ بر احکام این قانون، حکم ماده ۱ قانون احکام دائمی برنامه های توسعه کشور مصوب سال ۱۳۹۵ حاکم است.» بنابراین ملاحظه می شود که در حال حاضر خروج دانشگاه ها و مؤسسات آموزش عالی از شمول قوانین عمومی از جمله قانون مدیریت خدمات کشوری، فراتر از یک حکم بوده و تبدیل به سیاست اساسی و راهبردی قانونگذار در سالهای اخیر شده است و به تبع آن سایر مقررات و ضوابط کشور نیز باید با در نظر گرفتن این قاعده کلی تنظیم و تصویب شود.

۲ـ بـر مبنای قوانین یاد شده برای اولین بار در اصلاحیـه مصوبـه مربوط به تعیین حقوق در سـال ۱۳۹۳ (موضوع تصویب نامه شماره ۱۲۷۷۹/ت۵۰۴۵۳هـ ـ ۱۳۹۳/۲/۱۰) برای حقوق بازنشستگان و غیره «حداکثر» در نظر گرفته شد و به صراحت تبصره الحاقی به بند (۸) مصوبه مورد نظر اعضای هیأت علمی دانشگاه ها، قضات و وزارت اطلاعات از شمول بند یاد شده خارج شدند در تمامی مصوبات سالهای ۱۳۹۴ تا ۱۳۹۸ نیز حکم مستثنی شدن اشخاص مزبور از شمول سقف افزایش حقوق، مورد تصریح قرار گرفت. این در حالی است که مصوبات دولت در این قسمت در طول سالیان گذشته مورد ایراد قرار نگرفته و یا از سوی رئیس مجلس شورای اسلامی فاقد مغایرت قانونی اعلام شد که به عنوان نمونه ردیف ۳۸ جدول پیوست نامه شماره ۱۶۴۹۸هـ/ب ـ ۱۳۹۳/۳/۱۳، ردیف ۲۲ جدول پیوست نامه شماره ۲۷۰۸۲/هـ ب ـ ۱۳۹۶/۴/۱۳ و ردیف ۱۶ جدول پیوست نامه شماره ۴۶۹۹۴/هـ ب ـ ۱۳۹۷/۶/۱۰ رئیس مجلس شورای اسلامی قابل ذکر است.

۳ـ مصوبات سالهای ۱۳۹۳ تا ۱۳۹۸ موخر بر قانون مدیریت خدمات کشوری و ماده ۷۶ آن قانون به تصویب رسیده است.

۴ـ صراحت و عموم و اطلاق ماده ۱ قانون احکام دائمی برنامه های توسعه کشور از جمله عبارت «بدون رعایت ... قانون مدیریت خدمات کشوری» (که شامل ماده ۷۶ هم می شود) و بعبارت «فقط در چارچوب مصوبات و آیین نامه های... مصوب هیأت امنا» در آن ماده ناظر به مستثنی شمردن دانشگاه ها و مؤسسات آموزش عالی و غیره است. نظر به مراتب فوق و با عنایت به اینکه هیأت وزیران در تصویب تبصره ماده (۲) آیین نامه اجرایی بند (ج) تبصره ۱۲ ماده واحده قانون بودجه سال ۱۳۹۷ کل کشور (موضوع تصویب نامه شماره ۱۲۱۵۴/ت۵۵۲۵۷هـ ـ ۱۳۹۷/۲/۱۶) هیچ گونه وضع قاعده جدیدی ننموده و صرفاً به تکرار حکم قانونگذار مبادرت ورزیده است و در نتیجه نه تنها تعارضی میان مفاد آیین نامه مورد تقاضای ابطال با قوانین موضوعه وجود نداشته بلکه مقرره هیأت وزیران در اجرا و پیرو حکم قانونگذار در قوانین متعدد یاد شده به تصویب رسیده است اتخاذ تصمیم شایسته دایر بر رد شکایت مطروحه مورد تقاضاست. »

متن نامه شماره ۸۲۴۶/م/۱۸ـ ۱۳۹۷/۱۱/۲۳ رئیس حقوقی، قوانین و مقررات سازمان برنامه و بودجه کشور به قرار زیر است:

«تبصره ماده ۲ آیین نامه اجرایی بند (ج) مذکور اشعار می دارد: «اعضای هیأت علمی دانشگاه ها و مؤسسات آموزش عالی و پژوهشی از شمول حداکثر این ماده مستثنی هستند» به ادعای شاکی این تبصره برخلاف قانون و خارج از حدود و اختیارات هیأت وزیران تصویب شده است لکن در پاسخ به شکایت و ایراد مطروحه توجه به نکات ذیل ضروری است:

۱ـ مستثنی شدن دانشگاه ها و مؤسسات آموزش عالی و پژوهشی در آیین نامه، حکم جدیدی نیست چرا که قانونگذار قبلاً در ماده ۱ قانون احکام دائمی برنامه های توسعه کشور مصوب ۱۳۹۵ صراحتاً آنها را از شمول قوانین و مقررات عمومی حاکم بر دستگاه های دولتی مستثنی کرده و صرفاً آنها را ملزم می نماید در چارچوب مصوبات و آیین نامه های مالی، معاملاتی، اداری، استخدامی و تشکیلاتی مصوب هیأت منا که حسب مورد به تأیید مقامات ذی ربط مندرج در این قانون می رسد، عمل نمایند.

۲ـ همان گونه که مستحضرید قانون احکام دائمی برنامه های توسعه کشور مصوب ۱۳۹۵ـ به موجب ماده ۱۲۲ قانون برنامه ششم توسعه مصوب ۱۳۹۵ به عنوان بخشی از قانون برنامه قلمداد شده که در طول اجرای آن بر سایر قوانین و مقررات از جمله تصویب نامه صدرالاشاره حاکم است.

۳ـ همچنین بند (الف) ماده ۱۲۲ قانون برنامه، فراتر رفته و بیان می دارد: «بر احکام این قانون، حکم ماده ۱ قانون احکام دائمی برنامه های توسعه کشور مصوب ۱۳۹۵ حاکم است.»

با عنایت به موارد فوق الذکر، تبصره ماده۲ آیین نامه اجرایی مبنی بر مستثنی نمودن اعضـای هیأت علمی دانشگاه ها و مؤسسات آموزش عالی و پژوهشی حکم جدیدی نبوده بلکه صرفاً تأکید و تکرار حکم قبلی قانونگذار در ماده ۱ قانون احکام است. »

هیأت عمومی دیوان عدالت اداری در تاریخ ۱۳۹۸/۱۰/۲۴ با حضور معاونین دیوان عدالت اداری و رؤسا و مستشاران و دادرسان شعب دیوان تشکیل شد و پس از بحث و بررسی با اکثریت آراء به شرح زیر به صدور رأی مبادرت کرده است.

رأی هیأت عمومی

قانونگذار در بند (ج) تبصره ۱۲ ماده واحده قانون بودجه سال ۱۳۹۷ کل کشور به دولت اجازه داده است، برای افزایش و متناسب سازی حقوق بازنشستگان تحت پوشش صندوق بازنشستگی کشوری و سازمان تأمین اجتماعی نیروهای مسلح، آیین نامه اجرایی این بند را تهیه و به تصویب هیأت وزیران برساند. نظر به اینکه تصویب آیین نامه مورد نظر باید در راستای افزایش و متناسب سازی حقوق بازنشستگان باشد، هیأت وزیران اختیاری ندارد که شغل خاصی از شمول این بند را خارج کند. بنابراین تبصره ماده ۲ آیین نامه اجرایی بند (ج) تبصره ۱۲ ماده واحده قانون بودجه سال ۱۳۹۷ کل کشور که اعضاء هیأت علمی دانشگاه ها و مؤسسات آموزش عالی و پژوهشی را از شمول حداکثر حکم مقرر در ماده ۲ آیین نامه مستثنی کرده است به علت خارج بودن از حدود اختیارات هیأت وزیران، مستند به بند ۱ ماده ۱۲ و ماده ۸۸ قانون تشکیلات و آیین دادرسی دیوان عدالت اداری مصوب سال ۱۳۹۲ ابطال می شود.

                                         هیأت عمومی دیوان عدالت اداری

معاون قضایی دیوان عدالت اداری ـ مرتضی علی اشراقی
